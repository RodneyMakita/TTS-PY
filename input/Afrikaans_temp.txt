Waar daar ’n intense begeerte by die betrokke pedofiel is, is dit seker moontlik, maar vanuit my professionele ervaring: nee, ek glo dit nie.”
“Geen verdere vrae nie, Edelagbare.”
Vicky Gouws skuif haar notas reg, kom orent.
“Dokter, u het getuig dat die beskuldigde geknak het.
Is dit moontlik dat sy weer kan knak?”
Windhond kan nie anders as om te wonder hoe Vicky oor hierdie hofsaak voel nie.
Sy is tog ’n vrou, en as sodanig meer beskermend wat kinders betref, of hoe?
Of is dit ook ’n geval van sy doen maar net haar werk?
Asof ons ’n klomp robotte is, dink hy en vee sy klam palms aan sy broekspype af.
Geprogrammeer om te doen, om nie te dink nie, in elk geval nie te diep te dink nie.
Nie ons ware gevoelens te wys nie.
Omdat ons skaam is daarvoor?
Bang is daarvoor?
Wat ook al die rede, ons lewe in ’n wêreld met reëls wat ons self gemaak het.
Windhond sug innerlik.
Reëls waarvoor hy, moet hy erken, op die oomblik geen respek het nie.
Om die waarheid te sê, hy is taamlik gatvol vir die reëls.
Dokter Botha glimlag effens.
“As daar een ding is waarvan ek seker is, is dit dat enigiets moontlik is.”
“Met ander woorde, as iemand Anna Bruwer oor twee jaar of vyf jaar op een of ander wyse te na sou kom, is daar ’n moontlikheid dat sy na haar pistool sal soek en met die persoon sal afreken?”
“Nee, nou is u onredelik.
Sy het die persoon wat verantwoordelik was vir die molestering klaar gestraf.”
“Maar, dokter, sy het self getuig dat sy hom vermoor het omdat hy ook haar sussie gemolesteer en verkrag het.
Volgens u getuienis was dit die éintlike rede waarom sy die reg in eie hande geneem het.
Sy het dus moord gepleeg vir iemand anders.
Wat verhoed haar om argumentsonthalwe in die koerant te lees van dieselfde soort misdaad en dit weer te doen ter wille van iemand anders?
Dis nie nodig dat u antwoord nie.
Wat ek vervolgens wil weet: Het die beskuldigde enige berou getoon oor haar daad?”
“U moet verstaan, dis baie moeilik vir Anna om enige simpatie met die oorledene te hê.
Maar ja, ek glo dat sy nie regtig wou hê dat hy moes sterf nie.
Sy wou net verhoed dat hy dit ooit weer doen.”
“Maar sy toon geen berou oor sy hom doodgeskiet het nie?”
Hy skud sy kop.
“Nee.”
“Geen verdere vrae nie.”
Joubert staan vinnig op.
“Dokter, beantwoord in elk geval die vraag wat juffrou Gouws gestel het.”
“Ek herhaal wat ek vroeër gesê het: Anna het die man doodgeskiet wat haar en haar suster te na gekom het.
Sy is nie ’n vigilante nie.”
Toe die hof verdaag, stap Windhond dadelik na sy motor.
Hy het ander sake wat opgelos moet word, hy hoort streng gesproke nie by hierdie hofsaak nie.
Maar hy kan nie help om te wonder nie: Is vigilantes nie juis die oplossing nie?
Die samelewing se straf is gewoonlik erger as die regstelsel s’n, en vinniger.
Sal daardie soort straf mense twee keer laat dink voor hulle roof, moor en verkrag?
Want die regstelsel is feilbaar, dit kan deur uitgeslape – en hoogs betaalde – regsgeleerdes verdraai en gemanipuleer word.
Toe hy sy motordeur oopmaak, kyk hy om, net betyds om Anna kop omlaag deur die skare betogers te sien beur, ’n koerantfotograaf se lang lens amper teen haar gesig.
’n Paar treë agter haar stap Johanna du Toit, kop omhoog.
As sy die betogers raaksien, of bewus is van die fotograaf, wys sy dit nie.
Die streekhof in Bloemfontein was gister
’n miernes . . .
Ek draai die koerant om sodat die voorblad onder op die motorsitplek lê.
Hoekom het ek in elk geval by ’n winkel gestop vir die koerant?
Ek is moeg daarvoor om in my eie gesig vas te kyk.
Om my eie storie te lees.
“Volle name?” vra Joubert.
“Daniël Jakobus du Toit.”
Hy het ouer geword vandat ek hom laas gesien het.
Maerder.
Gryser.
Is dit ék wat hom grys gemaak het?
“Wat is u verwantskap met die oorledene?”
“Hy was my pa.”
Hy is bleek en daar is kringe onder sy oë.
Maar daar is iets anders aan Danie wat pla.
Ek kyk en kyk, maar kan nie agterkom wat dit is nie.
“Wanneer laas het u vir Anna gesien of met haar kontak gehad?”
“Die dag toe Carli dood is.”
“En voor dit?”
“Ons het geen kontak gehad nie.”
“Ek het nie ’n rede gesien hoekom ek haar aan my pa moes herinner nie.”
Dan weet ek wat dit is: sy stilte.
Die stilte van sy lyf.
Hy beweeg nie.
Sy hande is voor hom gevou, hulle lê bewegingloos daar.
Hy kyk na Joubert, laat homself nie toe om op iets of iemand anders te fokus nie.
“Het u gereelde kontak met u pa gehad?”
“Nee, ek het hom seker so twee keer gesien vandat ek uit die huis is.”
“En met Carli?”
“Ook maar min.”
“Het Carli iets in verband met die beweerde molestering aan u genoem?”
“Nee, sy het niks genoem nie.
Maar ek kon sien dat daar fout was, en vir my het dit na dieselfde fout gelyk as wat hy aan Anna gedoen het.”
“Wat het hy aan Anna gedoen?”
“Hy het haar gemolesteer, verkrag.”
“Hoe weet u dit?”
“Hy het dit self aan my genoem, verskeie kere.
Daarmee by my gespog.
Dat daar twee vroue in die huis was en dat hy met albei seks gehad het.”
“Het u iets daaromtrent gedoen?
Vir iemand daarvan vertel?”
“Van Anna?
Nee.”
“Ek was jonk, ek was skaam.
Dis iets waarvoor ek myself nooit sal vergewe nie.
Ek moes gepraat het, maar ek was te bang.”
“Vir my pa.”
“Hy kon met tye gewelddadig raak.”
“Ons, ek en Anna, moes maar altyd lig loop.
Sy humeur was kort.
Hy het my eenkeer só geslaan dat ek doktersbehandeling moes kry.”
“Is dit hoekom jy uit die huis is?”
“Ja, ná die aanranding het ek besluit om by my ma te gaan bly.”
“Jy was saam met Anna toe Carli dood is?”
“Ja, ons het gaan koffie drink.
Sy wou weet of ek geweet het van Carli.”
“Vertel die hof daarvan.”
“Anna het gevra dat ek haar moet help met Carli.
Ek het ingestem.
Ons het teruggery na haar huis toe, Carli was onder ’n ligte verdowing.
Toe ons daar kom, het ons haar in die badkamer gekry.
Sy het haarself opgehang.”
Hy sluit sy oë.
Die eerste beweging wat hy maak.
Asof hy die gebeure wil uitwis.
“Hoekom het Carli na Anna toe gegaan?”
“Ek het Anna se huisadres vir haar gegee.”
“Hoekom nie joune nie?”
“Ek wou nie betrokke raak nie.
En ek het gedink Anna sal beter verstaan omdat sy self daardeur is, dat sy Carli beter sal kan help.”
“Het jy op enige tydstip die indruk gekry dat Anna wraak sou neem?”
“Nee.
Al het ek Anna jare laas gesien, het ek geweet dat sy nie die wraakgierige soort is nie.”
Ek wil na hom stap, my arms om hom slaan.
Vir hom sê dat ek jammer is oor sy pa. Oor hoe dinge uitgewerk het.
“Het Anna op enige tydstip aan jou genoem dat sy van plan was om hom te vermoor?”
Asof hy my gedagtes kan aanvoel, kyk hy na my.
En die blik in sy oë vertel sy eie verhaal.
Hy wil nie jammer gekry word nie.
Hy wil nie mee gepraat word nie.
“Geen verdere vrae nie, Edelagbare.”
Vicky Gouws staan op.
“Meneer Du Toit, hoe was die verhouding tussen u en u pa?”
“Daar was nie juis ’n verhouding nie.
Hy was ’n baie onbetrokke pa. En gewelddadig.”
“Tog is u in sy sorg geplaas ná u ouers se egskeiding.
Die hof sou u tog seker nie in sy sorg geplaas het as hy só sleg was nie?”
Hy maak ’n snorkgeluid.
“Die hof weet ook nie alles nie.
Wie sou kon voorsien dat my pa ’n pedofiel is?
Of dat hy my tot in die hospitaal sou slaan?”
“Dis die eerste keer dat ek jammer was dat ek hom geskiet het, dokter.
Toe ek Danie sien.
Sy gesig, sy lyftaal.
Ek het hom so jammer gekry.
Ek wou dit so graag vir hom sê.”
“Hoekom het jy nie?”
“Ek kon sien dat hy nie met my wou praat nie.”
Vandag getuig oom Retief en Marnus.
Vir my.
Daarna gaan ek saam met die Roodts by Joubert eet.
Christelle sal ook daar wees.
En klein Anna.
En tannie Miriam.
Ek sien al weke lank na hierdie dag uit.
Om weer hulle bekende gesigte te sien, om weer die bekende stemme te hoor.
“Ek is ’n algemene praktisyn.”
“Wat is u verwantskap met die beskuldigde?”
Hy kyk na my, glimlag breed voor hy sê: “Ons deel nie dieselfde bloed nie, maar ek dink aan haar as my suster.”
Ek glimlag terug.
“U het ’n verhouding op skool gehad?”
“Het u steeds ’n verhouding?”
“Nee, lankal nie meer nie.
Ek is al ses jaar getroud.”
“Het u geweet van die molestering?”
Hy aarsel.
“Ek het geweet iets is fout.
Anna was anders as ander meisies van daardie ouderdom.
Meer in haarself gekeer, meer . . .
beangs, as dit die regte woord is.”
“U het haar nooit uitgevra nie?”
Hy skud sy kop.
“Ek was seker te naïef.
Ek kon nie ’n woord koppel aan haar optrede nie.”
“Sy het dit self nooit aan jou genoem nie?
Nie eens toe julle ’n verhouding gehad het nie?”
“Dis reg.
Maar sy het met my ouers gepraat, en daardeur het ek bewus geword van die probleem.”
“Het u die oorledene geken?”
“Ek het met hom kennis gemaak.”
“Meneer Danie du Toit het getuig dat die oorledene gewelddadig kon raak.
Het u hom ook so ervaar?”
“Verduidelik aan die hof, asseblief.”
“Die eerste keer toe ek by Anna se huis kom, het meneer Du Toit sy hande vir my gelig.”
“Hy het ingestap terwyl ek vir Anna gesoen het.”
“Was dit die houding van ’n oorbeskermende pa, sou u sê, of was dit jaloesie?”
“Ek het dit as jaloesie beleef.”
“Het u u ouers daarvan vertel?”
“Ek het.
Ons het nie geheime vir mekaar nie.”
“En hulle het niks daaraan gedoen nie?”
“Ek het gevra dat hulle niks doen nie.
Ek wou nie die lewe vir Anna nog moeiliker maak nie.”
“Hoekom het u u verhouding met Anna verbreek?”
“Ek het nie.
Sy het.”
“Omdat sy swanger was?”
“Nee, dit was lank voor dit.”
“Het u ’n seksuele verhouding met Anna gehad?”
“Het sy vir u gesê wat haar doel was met die besoek aan Bloemfontein in Februarie vanjaar?”
“Het sy op enige wyse hoegenaamd te kenne gegee dat sy van plan was om meneer Du Toit te skiet?”
“U ken Anna seker die beste van almal in u gesin, van al haar vriende?”
“Ek ken haar die langste, nie noodwendig die beste nie.”
“Ken u haar as ’n moorddadige, wraaklustige vrou?”
“Nee, sy sal normaalweg nie ’n vlieg skade aandoen nie.”
“U was daar die aand toe haar sussie selfmoord gepleeg het?”
“Wat was haar gemoedstoestand?”
“Ná haar aanvanklike skok was sy taamlik kalm.”
“U het nie onraad vermoed nie?”
“Tog het u en u vrou besluit om die aand by haar deur te bring?”
“Nie omdat ons bang was sy doen iets onverantwoordeliks nie, bloot omdat sy familie is.”
“So, dit was vir ondersteuning?”
“U het onlangs die pa geword van ’n dogtertjie?”
Hy glimlag.
“Dankie.”
“En wat het julle besluit om haar te noem?”
“Ons noem haar Anna, na haar tannie, Anna Bruwer.”
“Hoekom u kind na ’n moordbeskuldigde vernoem?”
“Omdat Anna een van die sterkste mense is wat ons ken.
Ons kan net hoop dat ons dogter ook so sterk sal wees.”
Joubert draai na die landdros.
“Geen verdere vrae nie, Edelagbare.”
Vicky Gouws staan op, notas in die hand.
“Die beskuldigde het glad nie aan u genoem hoekom sy na Bloemfontein gekom het nie?”
“Sy het ’n rede gegee.”
“Wat was haar rede?”
“Sy het gesê dat sy voorraad vir haar winkel kom koop.”
“Voorraad?
Werklik?
Dis interessant.”
“Ek dink nie sy het beplan om hom te skiet nie.
Sy wou hom net konfronteer . .
.”
“Geen verdere vrae nie.”
Oom Retief kom die hofsaal met selfvertroue binne, sy skouers reguit, sy kop gelig.
Hy kyk na my en glimlag.
“U is ’n prokureur?” begin Joubert sy ondervraging.
“Deesdae afgetree.
Ek werk bloot as konsultant vir ’n prokureursfirma.”
“Beteken dit dat u glad nie meer as prokureur praktiseer nie?”
“Wanneer die nood druk, help ek uit.”
“Hoekom het u nie hierdie saak geneem nie?
U ken die beskuldigde tog beter as enige ander regsgeleerde.”
“Sy is te na aan my.
Sy is soos my dogter.”
“Het u Anna geken voordat sy by julle ingetrek het?”
“My seun, Marnus, het haar aan ons kom voorstel.”
“En voor dit?”
“Hoekom ’n vreemdeling onderdak gee?”
“Aanvanklik omdat Marnus my gevra het, en toe omdat ek van Anna se omstandighede bewus geword het.
Met omstandighede bedoel ek die molestering, aanranding, verkragting, swangerskap.”
“Wanneer het u bewus geword van die molestering?”
“Dieselfde dag wat sy by ons ingetrek het.
Ek het haar reguit gevra en sy het my alles vertel.”
“Het u die oorledene geken?”
“Nee.
Ek het hom wel telefonies gekontak sodat ons oor Anna se toekoms kon praat.”
“Uit hierdie telefoniese gesprekke, het u afgelei dat meneer Du Toit gewelddadig is?”
“Nie gewelddadig per se nie, bloot ongeskik.”
“U het Anna aangeraai om ’n saak teen die oorledene te maak, nie waar nie?”
“Ek het, maar die PG wou nie vervolg nie.”
“En toe dit faal, hoekom het u nie harder probeer om die PG te oortuig nie?
U kon DNS-toetse op die kind laat doen het, byvoorbeeld.”
“Dit was my voorstel, maar Anna wou dit nie hê nie.”
“Hoekom het u nie eenvoudig daarop aangedring nie?”
“Ons was op daardie stadium te bekommerd oor haar.
Ons het gehoop as die kind eers aangeneem is, sal sy die verlede kan agterlaat en vrede kry.”
“En het sy?”
“So het ons geglo.
Sy het haar eie besigheid, haar eie huis.
Sy het wel nie ’n baie besige sosiale lewe gehad nie, maar sy was in alle ander opsigte ’n goed aangepaste jong vrou.
Sy het gelukkig gelyk.
Meer begin lag.”
“Het u vir Anna ’n vuurwapen gekoop?”
Hy knik instemmend.
“Ek het.”
“Toe sy haar besigheid gekoop het.”
“Weet u of dit dieselfde wapen is waarmee sy die oorledene geskiet het?”
“Dis dieselfde wapen, ja.”
“Hoekom het u die wapen vir haar gekoop?”
“Sy woon vrou-alleen, sy het ’n besigheid.
Wanneer sy haar winkel sluit, het sy kontant by haar, en ook soggens wanneer sy bank toe gaan.
Ek het gevoel dis nodig vir haar veiligheid.”
“Het u gesorg dat sy skietlesse kry?”
“Die wet bepaal dat sy die wapen moet kan gebruik alvorens ’n lisensie uitgereik word, en ons het dit toegepas.”
“Is sy ’n goeie skut?”
“Sy is ’n uitstekende skut.”
“Het sy vir u gesê wat haar doel met die besoek aan Bloemfontein was?”
“Nee, ek het glad nie geweet dat sy hierheen op pad was nie.”
“Het u ooit vermoed dat Anna tot moord in staat kon wees?”
“Nie vir ’n oomblik nie.”
“Geen verdere vrae nie, Edelagbare.”
Maggie het gesorg vir ’n heerlike ete, Marnus het gesorg vir die wyn.
Toe ons versadig van die tafel opstaan, wink oom Retief my na Joubert se studeerkamer toe.
Dit voel soos destyds, dink ek toe ek die deur agter my toetrek.
Hy wag tot ek oorkant hom gaan sit.
“Hoe gaan dit met jou, my kind?
En ek wil nie die alles-is-reg-ek-makeer-niks-antwoord hê wat jy vir tannie Miriam reghou nie.
Hoe gaan dit regtig?”
“Daar is dae wanneer dit beter kan gaan,” erken ek.
“Ek weet nie, oom, ek dra hierdie woede in my.
Maak nie saak hoeveel keer Joubert my vat om te gaan boks nie, ek kry dit nie uit my uit nie.”
“Vir wie is jy kwaad?”
“Vir myself, meestal.
Omdat ek stilgebly het toe ek moes praat.
Omdat ek die sneller getrek het.
Omdat ek in hierdie . . .
hierdie gemors sit.
Ek is kwaad en huilerig en ekstaties bly en tegelyk weer kwaad.
’n Bose kringloop, waarvoor ek moeg is, oom.”
“Dis verstaanbaar, Anna.
Jy het ’n man se lewe geneem –”
“Maar ek is bly ek het!” val ek hom in die rede.
“Nog steeds, jy het iemand se lewe geneem.
Jou wêreld is besig om uitmekaar te val.
En waardeur jy nou gaan, is deel van die herstelproses.”
“Oom verstaan verkeerd, my wêreld is aanmekaargesit.
Dit het uitmekaar geval die eerste keer toe hy aan my gevat het.
En dís wat ek nie kan verstaan nie.
Ek het gedink as hy dood is, sal ek verlos wees.
Gaan dit ooit beter word?”
“Oom het nog nie met my hieroor gepraat nie . .
.” Ek aarsel.
Wil ek regtig sy antwoord hoor?
“Dink oom ek het die regte ding gedoen?”
“Jy kan nie dit vir my vra nie, Anna.”
“Ek weet.
Maar ek vra tog.”
Die stilte is hoorbaar.
Net toe ek begin glo dat hy my nie gaan antwoord nie, praat hy tog.
“Nee, ek dink nie jy het die regte ding gedoen nie.
Jy kan nie kwaad met kwaad vergeld nie.”
“Soms moet ’n mens vuur met vuur beveg, oom.”
“Soms moet ’n mens ook die ander wang kan draai.” Hy leun vooroor, neem my hand in syne.
“Ek weet dis seker die laaste ding wat jy wil hoor, maar soms moet jy kan laat los.”
“Ek kan nie.”
“En vergiffenis?
Kan jy dit in jouself vind om te vergewe?”
“Vergiffenis is nie deel van my woordeskat nie, oom.
Nie meer nie.”
“Eers as jy kan vergewe, kan jy waarlik vry word, kan jy uiteindelik laat los.”
“Ek kan hom nie vergewe nie.”
“En jou ma?”
Ek dink ’n oomblik na.
“Ek dink ek sal kan, maar . .
.”
“Nee, Anna, vergiffenis kom nie met voorwaardes nie.
Onvoorwaardelik – dis hoe jy haar moet vergewe.”
“Ek weet nie of ek haar so kan vergewe nie.”
“Dan sal jy nooit vry wees nie.”
“Hoe moet ek haar vergewe as ek myself nie eens kan vergewe nie?”
“Jy weet, ons is so lief daarvoor om dit as verskoning te gebruik: ek kan myself nie vergewe nie.
Maar nêrens in die Bybel staan daar dat jy jouself moet vergewe nie.
Nêrens nie.”
“Oom bedoel ek moet dit net voor God se voete neerlê, soos die dominees sê?
Hy sal vergewe?
Oom vergeet dat ek lankal nie meer in God glo nie.”
Hy glimlag.
“Maar God glo in jou, Anna.
Ek praat nie jou ma se optrede goed nie, inteendeel.
Wat sy gedoen het, was verkeerd op soveel vlakke.
Maar dalk was sy ook net ’n slagoffer wat vergeet het hoe om haar stem te gebruik.” Hy vryf oor sy mond, ’n moeë gebaar.
“Hy was ’n manipuleerder van formaat.
Verdien sy nie, soos ons almal maar, vergiffenis nie?”
Ek staan op, soen hom liggies op die voorkop voor ek uitstap.
Ek loer eers om die deurkosyn voor ek na die kamer aan die punt van die gang hardloop.
My hart klop wild en ek bly staan, my hand op die deurknop, om my asemhaling onder beheer te kry.
Toe maak ek die deur oop en glip in.
Die kamer is skemer, hy het sy badkamerlig aangehou.
Ek kan die vorm van sy lyf in die bed uitmaak.
Maar selfs in die skemerte kan ek nie sien of hy wakker is nie.
“Anna?” Hy kom regop, sy hare deurmekaar.
En daar staan ek, onmagtig om ’n woord oor my lippe te kry.
Ek voel die koue van die vloer af opslaan, deur my nagklere dring.
Skielik weet ek nie wat om te doen nie.
“Jy gaan verkluim, klim in,” sê hy en trek die beddegoed vir my weg.
Ek kruip styf teen hom aan, voel hoe my lyf bewe.
Van koue?
Van afwagting?
Minute tik stil verby.
Ek lê in die kromming van sy arm, sy mond naby my oor, sy warm asemhaling in my nek, en hy doen niks.
Wat is dit met die man?
Wil hy hê dat ék iets moet doen?
Ek mag ervare wees wat seks betref, maar ek het nog nooit die seksdaad begin nie.
Omdat ek nooit wou nie.
Maar nou, met hierdie man langs my, wil ek.
Ek draai om, trek sy kop nader en soen hom.
Hy soen terug.
Ek skuif tot teen hom, druk my lyf teen syne, kan voel hoe hy op my soene reageer.
Ek weet miskien nie veel van regsake nie.
Ek weet beslis niks van sielkunde nie.
Maar ek weet van seks, dink ek en druk nog stywer teen hom aan.
Dis soos fietsry, jy vergeet nie hoe om dit te doen nie.
Toe ek my hand stadig teen sy lyf laat afgly, trek hy sy kop weg van myne, keer my hand met syne.
“Joubert?
Ek verstaan nie . .
.”
“Jy sal nie.”
“Omdat ek as kind gemolesteer is?
Omdat ek losbandig gelewe het?
Omdat ek ’n moordenaar is?
Hoekom wil jy nie?”
“Hoekom wil jý?”
Ek wil seks met jou hê omdat ek moet weet of die man wat my kindwees gesteel het altyd my bed gaan deel.
Maar ek kan nie dít vir jou sê nie, Joubert van Heerden.
“Ek bied myself vir jou aan, vir die tweede keer.
’n Ander man sou –”
“Nee, Anna,” val hy my bruusk in die rede, “daar is min mans wat sou.
Jou persepsie van mans is so verwronge.
Ons is nie almal so nie.
Ons is nie almal Danie du Toit nie!”
“Ek weet dit.”
“Regtig, Anna?
Weet jy dit regtig?”
Ek klim druipstert uit die bed en sluip terug na my kamer.
Ek is vroegoggend wakker.
Met ’n behoorlike kopseer.
Ek het gisteraand te veel gedrink . . .
en by Joubert van Heerden in die bed gaan klim.
Dis ek, Anna, vrou van losse sedes.
Nee.
Dit gaan nie help om myself daaroor te kasty nie.
Ek drink ’n hoofpynpil, stort, trek aan.
Loop saggies die trap af.
Sy beantwoord my ligte kloppie dadelik.
Toe ek die deur oopstoot, sien ek haar in die gemakstoel voor die venster sit.
Die baba teen haar bors, gulsige geluide wat uit die tuitbekkie kom, handjies in vuiste gebal.
“Jammer,” sê ek en draai om.
“Moenie gaan nie,” keer sy.
“Kom sit hier by my.
Geselskap is welkom.”
Ek draai terug, gaan op die breë vensterbank by haar sit, hou die kleintjie dop.
“Sy’s pragtig, Christelle.”
Ek sê dit nie omdat alle ma’s verwag dat jy dit van hul baba moet sê nie.
Sy is regtig ’n pragtige baba.
“Marnus glo sy lyk na my, maar ek sien soveel van hom in haar.”
“Dis waar, sy’s die klassieke voorbeeld van twee mense se goeie gene wat bymekaargekom het.”
Dis ’n rukkie stil tussen ons.
“Is jy nie bang nie?” vra ek die vraag wat voorop in my gedagtes is.
“ ’n Dogter . .
.” Ek skud my kop.
“As jy net na die gevare kyk, sal jy vergeet om die goeie ook raak te sien.”
“Dis waar, maar . .
.” Ek kom nie verder nie.
“Anna, jy is so ’n sterk mens –”
Ek val haar in die rede.
“Dis wat julle almal bly sê, maar dis nie so nie.
Ek was net gelukkig genoeg om uit daardie situasie te kon ontsnap.”
“Dis seker waar, maar jy het nooit daardie slagoffermentaliteit gehad wat so baie in jou posisie het nie.” Die baba het aan die slaap geraak en sy haal haar versigtig van haar bors af, lê haar in die stootwaentjie neer.
“Tot nou toe.”
“Moenie vir my kwaad wees nie.” Sy kyk reguit na my.
“Maar as jy eerlik met jouself is, sal jy sien dat ek reg is.
Ek weet jy veg om oorlewing, maar jy het hierdie slagoffermentaliteit soos ’n kombers om jou gevou.
En jy ís dit nie.
Jy was nog nooit ’n slagoffer nie, jy was nog altyd die survivor.
Wees dit nou weer.”
Windhond beduie vir die kroegman om sy glas weer vol te maak.
Ja, Windhond Webber, nou is jy nie net ’n roker nie, maar ’n suiplap ook, dink hy wrang.
Hy trek die rook diep in, vat ’n groot sluk van sy brandewyn en Coke.
Hy sal aan ’n verskoning moet dink.
Marie gaan glad nie gelukkig wees met hom nie.
Dalk moet hy vir Jantjies bel, by hom oorslaap?
Môre, wanneer hy uitgerus is, wanneer hy nugter is, sal hy huis toe gaan.
Marie sal niks daarvan dink nie, daar is baie aande wat hy nie huis toe kan gaan nie.
Wanneer hy soos ’n wafferse windhond op die spoor van ’n misdadiger is en weier om op te hou jag tot hy die verdagte aangekeer het.
Hy drink die laaste van die dubbel en beduie weer vir die kroegman.
Hy sal vir Jantjies bel, besluit hy en haal sy selfoon uit sy sak.
Hy sal ’n taxi kry en by Jantjies oorbly.
Want vanaand gaan hy drink tot hy omval.
Laat hy sommer vir die kroegman die adres gee, dan kan dié ’n taxi laat kom.
Toe hy die selfoon toeklap, skud hy nog ’n sigaret uit die pakkie.
Vanaand suip hy.
Sodat hy kan vergeet.
Dit kan hy van Anna Bruwer sê: sy het guts.
Meer as wat hy, superintendent Leon Webber, nog ooit gehad het.
Sy het die guts gehad om die man in die oë te kyk en te skiet.
Miskien nie in die oë nie, grinnik hy, sy het hom van agter geskiet.
Punt is: die fokker het dit verdien.
Maar hy, die groot polisieman, die groot speurder, kry ander om sy vuilwerk te doen.
Hy maak van onskuldige mense moordenaars.
Omdat hy nie die guts gehad het om dit self te doen nie.
As hy die horlosie net kon terugdraai . . .
As hy net nie daardie afdraaipad gevat het nie, as hy nooit die oproep na Draghoender gemaak het nie . . .
As hy net dadelik die aanklagkantoor gebel het . . .
As hy . . .
Hy vat nog ’n sluk, nog ’n sigaret.
Hy is ’n polisieman.
Hy is nie verhewe bo die wet nie.
En nou het hy dit geword wat hy verafsku: ’n krimineel, ’n moordenaar.
Moord is sonde.
En al het hy nie fisiek ’n hand teen Daniels gelig nie, is hy skuldig aan moord.
Aan die ander kant, die man sou tog net uitkom en weer verkrag . . .
Nee.
Wie is hy om te oordeel?
Sou Daniels dalk sy Skepper in die tronk ontmoet het?
Sou hy berou oor sy daad kon hê?
Sou hy vergiffenis kon kry?
En hy wat Windhond Webber is, het hom daardie kans ontneem.
Hy laat sy kop vooroor knak, sy ken op sy bors.
Die beeld van daardie bebloede, verminkte liggaam draai dag en nag in sy kop.
Hy kan nie help om te wonder of Daniels om sy lewe gesmeek het nie.
Hy móés tog.
En dis wat hom die meeste hinder, weet Windhond: hierdie wete dat ’n man om sy lewe gesmeek het en dat niemand ’n helpende hand na hom wou uitsteek nie.
Dat niemand vir hom deernis gehad het nie.
Maar dan . . .
Die vuisies, die beentjies met die kuiltjies by die enkels, die bolwangetjies.
Die pienk pakkie.
Die droë traanstrepe onder die starende ogies.
Die eggo van háár laaste skreeu, háár laaste uitroep om genade om die oop mondjie.
Die fokker hét dit verdien.
Windhond se kop ruk op.
“Wa’ soek jy hier?”
“Kom, Sup, ek vat jou na my plek toe.”
Hy laat toe dat Jantjies hom van die kroegstoel ophelp, sy arm om hom slaan.
Hy stap gewillig, alhoewel effens onvas op sy voete, saam met die jonger man buitentoe.
“Hy’t dit verdien, of hoe, Jantjies?
Die fokker het dit verdien!”
“Ja, Sup, ek is seker hy het.”
Hy staan voor my deur met ’n glimlag, onweerstaanbaar in sy jeans en trui die presiese bruin van sy oë.
Ek sluit die veiligheidshek oop, laat hom inkom.
“Ek’s darem nie rêrig ’n drinker nie,” erken ek terwyl ek hard probeer om nie te wys hoe bly ek is om hom te sien nie.
“Nog kwaad vir my?
Dis al drie weke.”
“Ek’s nie kwaad vir jou nie.
Dit was simpel van my om te dink ek kan my probleme minder maak met wyn.”
“Die grootste rede hoekom mense drink,” sê hy terwyl hy die bottel oopmaak, “is om van hulle probleme te probeer ontvlug.
Maar ons twee,” hy sit ’n glas voor my op die tafel neer, “gaan kuier oor ’n paar glase wyn.
Ons gaan mekaar beter leer ken.”
“Nog beter?” kan ek nie help om te vra nie.
“Nog beter.” Hy grinnik, neem ’n sluk wyn.
“Ek het jou vertel van die aggressieprobleem in my tienerjare.
Maar ek het jou nie alles vertel nie.”
“Ek het in standerd agt ’n klasmaat aangerand.
My ma het die vorige dag dronk by die skool opgedaag, sy wou my en my broer en suster uit die klas haal sodat ons saam met haar iewers heen kon ry.
Ek kan nie eens onthou waarheen nie.
Sy het,” hy aarsel, “wanorde by my klaskamer veroorsaak.”
“Ek kan dit nie onthou nie?”
“Ek het nie gedink jy sou nie.
Die volgende dag het ’n klasmaat my ma beledig.
Sy het dit seker verdien, maar sy was my ma.
Ek het hom geslaan, só erg dat hy in die hospitaal beland het.
En toe ek ingeroep word na die skoolhoof, verloor ek totaal beheer en takel hom ook met my vuiste.
Dit onthou jy.”
“Groot drama.
Die seun van die bekende en gerespekteerde prokureur Van Heerden word aangekla van aanranding.”
“Oom Retief het met die kind se ouers en met die skoolhoof gepraat.
Die saak het nooit voorgekom nie.
Ek is geskors, dis al.
My pa . .
.” hy maak sy glas vol, beduie dat ek moet drink, “het sy hande in onskuld gewas.
Hy was nie bereid om sy kind te help nie.
As dit nie vir oom Retief was nie . . .
nou ja.”
“Toe word jy ’n prokureur?
Soos jou pa?”
Hy knik.
“Om hom op sy eie veld aan te vat.
Om hom te wys dat ek beter as hy kan wees.
Toe kry hy ’n beroerte en word ’n invalide nog voordat ek graad gekry het.
En om seker te maak dat ek die rondte nie wen nie, laat hy die praktyk aan oom Retief na.”
“Maar oom Retief verkoop toe my pa se aandeel en gee die geld aan my.
’n Goeie man, oom Retief.”
Ek knik.
“Jy’t ’n broer?
’n Suster?”
“Herman van Heerden junior, dokter.
Oudste seun, sy pa se trots.
Hy’t net ná my pa se beroerte landuit gevlug.
Bly nou in Toronto, Kanada, in ’n dubbelverdiepinghuis met sy tweede trofeevrou.
Ons hoor min van hom.
En dan is daar Elsa, die jongste.
Altyd met haar neus in ’n boek gesit wanneer die Van Heerden-egpaar se rusies handuit ruk.
Vandag gelukkig getroud met ’n boer in die Karoo.
Twee kinders.”
Dit raak stil tussen ons.
“Jy het nie jou pa se goedkeuring nodig nie, jy weet dit?”
“Maar ek smag nog steeds daarna,” glimlag hy.
“Hoe beland jy toe in Bloemfontein?”
“Ek het hier geswot.
Ná ek skande oor die familie gebring het, het my pa dit verwelkom.
Toe hoor ek van ’n vennootskap wat te koop is en ek koop.”
“Was jy ooit spyt dat jy hier kom woon het?”
“In Bloem?
Nog nooit.”
“En toe begin jy bokslesse neem?”
Hy lag.
“Die lewe is snaaks.
Ook maar goed ek glo nie aan toeval nie.
Want die eerste gym wat ek besoek het, behoort toe wraggies aan Martin.”
“En julle word vriende?”
“Martin is die ou wat ek op skool aangerand het.”
“Inderdaad.
Ek het nooit eens geweet dat hulle destyds hierheen getrek het nie.”
Hy sien my vraende blik.
“Nie as gevolg van die aanranding nie,” keer hy.
“Sy pa het ’n werksaanbod hier aanvaar nog voor dit gebeur het.”
“En julle word vriende, sommerso, ná alles?”
“Ek het om vergiffenis gesmeek.
Hy het dit aanvaar.
Hy het erken dat hy nie so van my ma moes praat nie, om verskoning gevra.
Ek het dit aanvaar.
Vandag praat ons nie eens meer daaroor nie.”
Ek vat ’n sluk van my wyn, onwillig om daarop te reageer.
Hy sit terug.
“Ek roep oormôre die laaste twee getuies.”
“Dan word ek gevonnis?”
“Daar is nog die betoë.”
“Dan sal die landdros besluit of jy skuldig is of nie.”
“Indien jy skuldig bevind word, is daar eers versagtende omstandighede.”
“Wat beteken dit?”
“Dat ek getuies gaan roep wat sal getuig dat jy ’n aanwins vir die gemeenskap is.
Dat jy nie in ’n tronk hoort nie.”
“Maar ek is nie ’n aanwins nie!
Ek doen niks vir die gemeenskap nie!
Ek beteken boggherol vir die gemeenskap!
Wat is my claim to fame?
Dat ek mooi, duur goed aan ryk vroue verkoop?”
“Jy’t jou eie besigheid, jy dra by tot die ekonomie, jy verskaf werk aan ander, jy . .
.”
Hy sluit sy oë in ’n moedelose gebaar, skud sy kop.
“En dan?
Wat gebeur dan?”
“Dan is dit die einde, Anna.”
“Magdaleen Pretorius, sweer u om die waarheid te praat, niks anders as die waarheid nie, so help u God?”
Joubert staan op.
“Mevrou Pretorius, hoe ken u die beskuldigde?”
“Ek werk in haar winkel.”
“Sou u sê dat u vriende met die beskuldigde is?”
“Ons is meer kennisse as vriende.”
“Anna is ’n ander entjie mens.
Sy het nog nooit mense naby aan haar toegelaat nie.
En soms kon ek sien dat daar fout is.
Sy was soms baie af.”
“As u sê af, bedoel u neerslagtig?”
“Verduidelik dit vir ons?”
“Ek weet nie hoe om dit te beskryf nie, sy was soms net . . .
dit was asof iets haar gery het.
Maar sy het nooit daaroor gepraat nie.”
“Het Anna op enige tydstip aan u genoem dat sy gemolesteer of verkrag was?”
“Hoekom dink u het sy nie?”
“Ek ken Anna seker so goed soos ’n mens jou werkgewer kan ken, en ek het agtergekom sy is baie skaam oor haar verlede.
Ek sê nou skaam, want dis die gevoel wat ek gekry het.
Sy het nooit oor haar kinderdae gepraat nie.”
“Het sy ooit genoem dat sy haar kind met die geboorte vir aanneming gegee het?”
“Nee.
Ek het twee kinders, en al wat sy ooit gesê het, is dat sy nooit kinders sal hê nie.”
“Het Anna, sover u kennis strek, ooit ’n verhouding met iemand gehad?”
“Nee.
Sy is baie alleen.”
“Het sy aan u genoem waarom sy in Februarie na Bloemfontein sou kom?”
“Sy’t gesê dat sy voorraad kom koop, wat vreemd was.”
“Hoekom was dit vreemd?”
“Sy’t gewoonlik Kaap toe gery vir voorraad, maar ek het aangeneem daar moes iets besonders in Bloemfontein wees.”
“Het u geweet dat haar suster selfmoord gepleeg het?”
“Ek het nie eens geweet dat sy ’n suster gehad het nie.”
“Sy’t u niks daarvan gesê nie?”
“Nee, nie ’n woord nie.”
Vicky Gouws staan op toe haar beurt vir ondervraging aanbreek.
“Mevrou Pretorius, u het self getuig dat u nie vriende is met die beskuldigde nie, is dit korrek?”
“Dis reg, ja.”
“Dis dus moontlik dat u haar glad nie goed genoeg ken om haar gemoedstoestand te peil nie?”
“Ek ken haar goed genoeg, as dit is wat jy bedoel.
Ek werk al jare vir haar.”
“Geen verdere vrae nie, Edelagbare.”
Toe Magda uitstap, met ’n onderlangse blik na my, voel ek skuldig.
Omdat ek nooit die moeite gedoen het om haar regtig te leer ken nie.
Omdat ek toegelaat het dat molestering my lewe, my hele wêreld verander.
Die volgende getuie, ’n dokter Scheepers, word ingesweer.
Sou dit die DNS-man wees?
“U is ’n forensiese patoloog?” begin Joubert.
“En u het die DNS-toetse gedoen om vaderskap te bepaal?”
Ek voel hoe my maag op ’n knop trek, sit vorentoe sodat ek hom beter kan hoor.
“Vertel ons hoe DNS werk, asseblief.”
“Die hart van deoksiribonukleïensuur, of DNS in kort, is die biologiese molekule self.
Hierdie molekule is die bloudruk vir alles in jou liggaam.
Die DNS-molekule is ’n lang, gedraaide ketting wat bekend staan as ’n dubbele heliks.”
“DNS is ’n komplekse besigheid, nie waar nie?”
Ek wil skree: Kom tot die punt, Joubert!
“Nee wat.
DNS lyk kompleks, maar dis heel eenvoudig.
DNS bestaan uit vier nukleotiede, naamlik adenien, sitosien, guanien en timien.
Hierdie nukleotiede vorm die basispare van die DNS.
Hulle lyk soos die trappe van ’n leer: adenien en timien vorm ’n paar en sitosien en guanien die ander paar.
Een deel kom van moederskant en die ander deel van vaderskant.”
“Is dit moontlik dat iemand dieselfde DNS as jy kan hê?”
“Net as jy een van ’n identiese tweeling is.”
“Met ander woorde, elke persoon se DNS is uniek?”
Kom tot die punt!
Asseblief!
“Om DNS-toetse te doen is deesdae algemeen, of hoe?”
“Absoluut.
Daar is selfs toetse wat oor die internet aangekoop kan word, waarmee jy dit sommer tuis kan doen.”
“En is dit akkuraat?”
“DNS-toetsing is die mees akkurate en ook die mees vrylik bekombare tegnologiese metode om biologiese verwantskap te toets.”
“Is dit moontlik om vaderskaptoetse te doen op iemand wat reeds oorlede is?”
“Hoe werk dit, dokter?”
“In hierdie geval het ons hare, vingernaels en toonnaels van die oorledene gebruik.”
“En van die kind?”
“Ons het ’n wangdepper gedoen.”
“En hoe werk dit?”
“Dit lyk maar soos ’n lang oorstokkie wat aan die binnekant van die wang gevee word.”
“Hoekom nie bloedtoetse nie?
Is bloedtoetse nie meer akkuraat nie?”
“Geensins.
Ons verkies om die mondelingse toets te doen.
Bloed trek kan ’n nare ondervinding vir sommige mense wees.”
“Veral vir kinders.”
“En wat was u bevinding?”
Ek hou asem op.
Sê dit!
“Daar bestaan geen twyfel nie dat die kind wat ons getoets het, die kind is van die oorledene en juffrou Bruwer.”
Ek blaas my asem stadig uit, voel hoe my opgetrekte skouers skiet gee, my gebalde vuiste ontspan.
Knak my kop vorentoe, hande oor my gesig, sodat ek in privaatheid kan huil.
Dis ’n verligting, al het ek heeltyd geweet.
“Ek het geen verdere vrae nie.”
Vicky Gouws staan op en sê met ’n helder stem: “Die staat het geen vrae nie, Edelagbare.”
Joubert staan weer op.
“In daardie geval sluit die verdediging, Edelagbare.”
In my kop, waar net ek dit kan sien, lees die vetgedrukte woorde: Anna se tyd is min.
Anna se tyd is min.
Anna se tyd is min.
Ek bid onophoudelik, van gister af, tot ’n God waarin ek nou meer as ooit wíl glo.
Asseblief, maak my onskuldig.
Asseblief, maak my onskuldig.
Asseblief, maak my onskuldig.
Ek wil nie tronk toe gaan nie.
Ek wil nie tronk toe gaan nie.
Asseblief.
Ek draai versigtig om sodat ek na die mense agter my kan kyk.
Daar sit oom Retief, tannie Miriam, Marnus, my ma.
Langs my ma sit superintendent Webber en die ander polisieman, ek kan nie sy naam onthou nie.
Dokter Botha sit ’n entjie agtertoe.
Dis die somtotaal van die mense wat ek ken.
Tog is die hofsaal stampvol, skuif en hoes die mense in ’n kakofonie van klanke.
Landdros Motsepe kom die saal binne en almal staan op.
Vandag kyk ek regtig na hom.
Soos wanneer jy na ’n méns kyk, nie na iemand wat oor jou lot gaan beslis nie.
Tot nou toe was hy vir my ’n angswekkende figuur.
In sy swart toga, met die bril op die punt van sy neus, het hy ontsagwekkend gelyk.
Hy lyk dit steeds, maar vandag kan ek ook die menslikheid raaksien.
Vicky Gouws gaan voor die landdros staan.
Jy kan ’n speld in die hofsaal hoor val.
“Edelagbare,” begin sy, “die staat kan nie die feite in hierdie saak miskyk of ontken nie.
Dis duidelik uit die getuienis wat ons aangehoor het dat die beskuldigde vanaf ’n jong ouderdom herhaaldelik en soms op wrede wyse gemolesteer en verkrag is.
Dis ook duidelik dat daar ’n kind uit hierdie ongesonde verhouding gebore is.
Aan die begin van die hofsaak het die verdediging dit gestel dat die publiek en ook die hof empatie vir die beskuldigde se omstandighede moet hê.
Daarmee kan ek nie anders as om saam te stem nie.
Maar waar eindig empatie?
Die vraag is of die hof hierdie misbruik en die stres waaronder die beskuldigde verkeer het, as kwytskelding moet aanvaar vir haar kriminele optrede.
Want die moord op Danie du Toit was nie ’n geval van selfverdediging nie.
Die beskuldigde was vir jare, volgens haar eie getuienis, nie in kontak met die oorledene nie.
Sy het in geen onmiddellike gevaar verkeer nie en haar aksies kan dus nie as redelik beskou word nie.
In dieselfde lig was haar suster ook nie meer in onmiddellike gevaar nie en was daar dus geen rede vir die beskuldigde om haar te beskerm of te probeer beskerm nie.
Die staat en ook die verdediging se psigiaters het albei getuig dat alhoewel die beskuldigde se geestestoestand ten tye van die moord laag was, was sy steeds toerekeningsvatbaar.”
Sy kyk ’n oomblik af na haar notas voor sy haar betoog hervat.
“Ook hier kan die hof die feite nie miskyk nie.
Die beskuldigde het die moord beplan, daarvan getuig die feit dat sy alles saamgebring het wat sy moontlik nodig sou hê: ’n vuurwapen, ’n knaldemper, flits, klapmus en handskoene.
Die beskuldigde het deur die nag gery, ongeveer agthonderd kilometer, sodat sy in die vroeë oggendure die moord kon pleeg.
Die beskuldigde het jare lank normaal in die samelewing gefunksioneer.
Die molestering kon dus nie só ’n groot impak op haar lewe hê nie.
Sy het haar suster jare laas gesien.
Daar was geen band tussen die beskuldigde en haar suster nie.
Die vraag wat die hof homself moet afvra is dus: Het sy die reg gehad om regter te speel?
Moes sy nie die normale prosedures gevolg het nie?
Ons het getuienis aangehoor dat rehabilitasie ’n moontlikheid vir die oorledene was.
Het enige mens die reg om iemand wat hom of haar te na gekom het, op welke wyse ook al, te vermoor?
Die verdediging en ook die pers maak van Anna Bruwer ’n heldin, iemand wat opgestaan het vir haar regte.
Inderwaarheid is en bly sy ’n moordenaar.”
’n Pouse, asof sy die woorde kans wil gee om behoorlik in te sink.
“Anna Bruwer het nie uit selfverdediging opgetree nie.
Was daar alternatiewe roetes wat sy kon volg?
Beslis.
Het sy die reg gehad om moord te pleeg?
Nee, sy het nie.
Sy het gekiés om die reg in eie hande te neem.
Ek kan nie anders as om myself en die hof af te vra wat van ons samelewing sal word wanneer almal van ons die reg in eie hande neem nie.
Die hof en ook die verdediging kan nie ontken nie dat die onreg teen die beskuldigde net relevant is wat betref die vonnisoplegging.
Anna Bruwer is skuldig aan moord: daardie feit kan en mag nie ontken of versag word nie.”
Toe sy gaan sit, klink ’n sagte ruising op uit die banke agter my.
Ek hou my oë op landdros Motsepe, wat kop onderstebo sit en skryf.
Dan kyk hy op.
“Die hof verdaag tot môre om negeuur.”
Hy staan voor my deur en wag.
Kortbroek, tekkies, T-hemp.
“Ek wil nie gaan boks nie, Joubert, nie vandag nie.
Ek is vegvoos.
Ek wil nie meer baklei nie.”
“Ek het eintlik gedink aan draf.”
Ek skud my kop, sluit die deur oop.
“Wat’s in die sak?”
“Spinasie en mieliemeel,” sê ek terwyl ek dit op die kombuistoonbank uitpak.
“Toe ek klein was het ons huishulp, Paulina was haar naam, marog en poetoepap geëet.
Sy het dit altyd met my gedeel wanneer ek by haar troos gesoek het.
Vandag het ek troos nodig.
Ek weet nie waar om marog te kry nie, so spinasie sal moet doen.”
“Kom draf saam met my.”
“Dit sal jou goed doen.
Dit sal die spanning verlig, dit sal jou moeg genoeg maak sodat jy vanaand lekker kan slaap.”
“Die landdros se uitspraak is steeds oor twee dae, dit gaan nie verander nie.”
“Dis waar.
Maar draf sal jou regtig beter laat voel.”
Ek sug, gee dan tog in.
Gaan trek oefenklere aan.
Ons begin met ’n gemaklike pas.
Terug tot op die hoofpad, draai links, reguit aan, links verby die mall, reguit aan.
“Waarheen gaan ons?” wil ek uitasem weet.
“Na ’n spesiale plek,” glimlag hy en verslap sy pas effens.
Ons hardloop aan en aan, tot by ’n kruising waar hy regs draai.
“Ek wil nou nie snaaks wees nie, maar ek dink jy hardloop Naval Hill toe.”
“Nee, dit was nog nooit vir my so spesiaal nie.
Kom, lig jou voete.”
Voor ’n paar groot ysterhekke kom hy tot stilstand.
“Ons stap die laaste ent, ons wil nie met jaende asems daar opdaag nie.”
“Waar is ons?” vra ek toe ons met ’n lang oprit na ’n pragtige, spierwit ou herehuis begin opstap.
“Oliewenhuis.
Die destydse tuiste van die goewerneur-generaal van die Unie van Suid-Afrika, later een van die ampswonings van die staatspresident.
Koning George die Sesde en sy gesin het hier tuisgegaan toe hulle die land besoek het.
Nou is dit Bloemfontein se trotse kunsmuseum.
Die naam Oliewenhuis kom van die groot hoeveelheid olyfbome wat hier voorkom.
En dit spog met sekerlik die mooiste tuin in die stad.”
“So, jy laat my kilometers ver draf om na skilderye te kom kyk?”
“Nooit!
Dit sal lasterlik wees om in ons beswete toestand na die kuns te kom kyk.
Nee, ons gaan iets by die restaurant drink en na die mooi tuin staar tot jou asem terug is.”
En ek moet erken, toe ons elk met ’n glas vrugtesap in die hand na die abstrakte installasies sit en kyk, dat dit inderdaad die mooiste tuin is wat ek nog gesien het.
“Joubert, ek wil vir jou dankie sê.
Vir . .
.” ek beduie met my arms, “alles.
Dat jy my hopelose saak aangevat het.
Dat jy my leer boks het.
Dat ek jou ’n vriend kan noem.”
“Anna . .
.”
“Sjuut.
Ek wil nóú vir jou dankie sê, ingeval ek later vergeet.”
Voor die woonsteldeur gaan ek staan.
“Dankie weer . . .
vir die draf en dat jy my Oliewenhuis gaan wys het.”
Hy knik, draai om.
“Joubert,” keer ek, “ek is nie bang vir jou nie.
Ek is nie bang vir myself by jou nie.
Het jy enige idee hoe bevrydend dit vir my is?”
“Ek is bly.”
Ek steek my hand uit, hou hom aan sy arm terug.
“Wil jy proe hoe poetoepap en spinasie smaak?”
Joubert staan op sonder enige notas in die hand.
Begin praat met sy diep stem.
“Edelagbare, die tema van molestering,” pouse, “van aanranding,” pouse, “van verkrágting . . .
in die naam van ouerliefde.
’n Gesin wat gevange gehou is deur ’n gewelddadige man, en ’n regsisteem wat nie in staat was daartoe om onskuldige kinders te beskerm nie.
Dís waarmee Anna Bruwer van haar kinderdae af moes worstel, soos die hof gehoor het toe sy self daaroor getuig het.
Mense wat grootgeword het onder sulke omstandighede verloor hul vermoë om normaal in die samelewing te funksioneer.”
Hy kyk ’n oomblik na my, gaan dan voort met sy betoog.
“Die beskuldigde se verweer van noodweer was nie net ten opsigte van dreigende gevaar nie, maar ook teen ’n derde.
Sy het dié dreigende gevaar daarin gesien dat die molestering wat sy en haar sussie ervaar het, herhaal gáán word.
Sy het telkemale getuig: ‘Ek kon nie toelaat dat hy dit aan iemand anders doen nie.’ Die hof het die getuienis van dokter Botha oor pedofiele aangehoor.
Sy professionele opinie is dat pedofiele nie gerehabiliteer kan word nie.
Ook in kruisverhoor het die staat se getuie, dokter Coetser, moes erken dat sy nie van een geval weet waar veroordeelde pedofiele wel gerehabiliteer is nie.
Die patroon van die oorledene se optrede sóú hom dus weer herhaal, en gevolglik het die beskuldigde in noodweer juis vir daardie potensiële slagoffer opgetree.”
Doodstil in die hof, nie ’n enkele mens wat hoes of rondskuif nie.
“Toerekeningsvatbaarheid beteken ten eerste dat die beskuldigde moet kan onderskei tussen reg en verkeerd.
Kon Anna Bruwer?
Die antwoord is ja.
Ten tweede: Het die beskuldigde die vermoë om volgens daardie besef te handel?
Hier is die antwoord nee.
Sy het veertien jaar gelede probeer om die regte pad te volg en het ’n saak teen die oorledene gemaak.
Daarvan het niks gekom nie.
Het die regsisteem die beskuldigde gefaal?
Ja.
Het sy geen ander opsie gesien nie?
Ja.
Het die beskuldigde die moord beplan?
Ja.
Was haar aksies onregmatig?
Ja.
Maar as ons moet oordeel oor wat die beskuldigde in die bepaalde omstandighede moes doen of nié moes doen nie, moet ons ’n redelike persoon in dieselfde posisie as die beskuldigde plaas, onderhewig aan al die faktore waaraan die beskuldigde onderhewig was.
Dit sluit in die toestand waarin die beskuldigde emosioneel verkeer het.
As ons kyk na die noodwendigheid van die beskuldigde se optrede, dan moet Anna Bruwer onskuldig bevind word.”
“Hulle kom volgende week die steen opsit,” begroet sy my toe ek naderstap.
“Ek het besluit om nie ’n Bybelvers op sy grafsteen te plaas nie.
Net sy naam, geboortedatum en datum van afsterwe.”
Ek antwoord nie daarop nie.
“Die landdros lewer môre sy uitspraak.”
“En dan word ek gevonnis.”
Sy knik weer.
“Ek vermoed dat jy glo dat ek ’n lang tronkstraf verdien?”
“Jy is verkeerd, ek glo dit nie.”
Ek hou haar hande dop wat vinnig en sekuur hekel, sonder om ’n steek te mis.
Nou moet ek sê wat ek moet sê.
“Ek het toegelaat dat hy my kinderdae van my steel.
Dit was my keuse om al daardie bagasie so lank saam met my te dra, maar ek gaan nie toelaat dat hy my toekoms ook steel nie.
Ek wil hê dat jy dit moet weet.”
Sy knik, maar kyk nie na my nie.
“Uit dit alles het ek ’n belangrike waarheid geleer: dat ons keuses het, en dat ons toekoms afhang van die keuses wat ons maak.
Ek het veral geleer dat moord nie die oplossing is nie.”
Nou kyk sy op na my, laat haar hekelwerk sak.
“Ek kan jou nog nie onvoorwaardelik vergewe nie, vergiffenis met ’n ‘maar’ is nie ware vergiffenis nie.
Maar ek hou die opsie oop.
Ek wil hê dat jy dit moet weet.
Ek hou die opsie oop . . .
Ma.”
Ek probeer hard om Daniël Jakobus du Toit jammer te kry.
Om dit van iewers uit te krap.
Onthou my ma se vertelling jare gelede dat hy ook deur so ’n hel is.
Ek grawe en grawe vir ’n bietjie deernis.
Sodat ek kwytskelding kan kry.
Dit raak skemer en ek staan op om die ligte aan te skakel, die gordyne toe te trek.
Hierdie uur tussen lig en donker was nog altyd vir my die eensaamste tyd van die dag.
En die jammerte bly my ontwyk.
Daar is níks.
Ek is bly hy is dood, dink ek toe ek weer gaan sit.
As ek die tyd kon terugdraai, sou ek hom steeds . . .?
Ek sluk hard, staan vinnig op en gaan skakel die ketel aan vir koffie.
Hou my hande besig sodat ek nie aan ’n antwoord moet dink nie.
Later toe ek in die bed klim, klim die antwoord wat lankal in my kop lê by my mond uit.
“Ja, ek sou weer,” sê ek hardop.
“Ek sou hom weer skiet.”
Ek weet dat ek hierdie wete vir myself moet hou.
En ek weet dat ek nie genade kan verwag nie.
Ek het ’n lysie saamgebring vir hierdie verrigtinge.
Ek kom voorbereid, kan jy maar sê.
Soos Joubert verduidelik het: Landdros Motsepe gaan ’n opsomming gee van die hele hofsitting, met sy menings en sienings tussenin.
Daarom my lysie, want ek was die hele tyd hier, ek weet wat gebeur het.
Nie ’n regte lysie op papier nie, een in my kop.
Sodat ek dit waarmee ek klaar is kan afmerk, en kan besluit hoe ek dit wat oor is wil aanpak.
Want al waarin ek belangstel, is sy uitspraak aan die einde.
Eers dan sal ek my lysie wegsit en aandag gee.
Die man wat moet besluit of ek skuldig is of nie, kom ingestap en neem sy plek in.
Hy skuif papiere voor hom reg, druk sy bril terug, maak keel skoon.
“In die saak die staat teen Anna Bruwer . .
.”
Goed, wat het ek gedoen in hierdie . . .
hoeveel maande is dit nou?
Ek tel vinnig: sewe.
Kan dit al sewe maande wees?
Kan dit nét sewe maande wees?
“Mejuffrou Bruwer het die eerste keer voor my verskyn op die . .
.”
A: Ek sal ’n besluit oor die winkel moet maak.
Sal ek die winkel kan hou?
Magda ’n aandeel daarin gee?
Sodat ek darem iets het om eendag na terug te keer?
B: Ek sal moet besluit wat van my huis gaan word.
Dalk moet oom Retief die huis verhuur?
Ek kan die idee dat vreemdes in my huis bly nie verdra nie, maar nog minder kan ek dit verdra dat die huis nie in geleef word nie.
Ek gaan skuldig bevind word.
Nee, nee, dink positief.
Almal om my dink positief . . .
of maak hulle maar net so?
Persoonlik dink ek daar’s goeie rede vir pessimisme.
Wanneer jou verwagtinge te hoog is, wanneer jy té positief dink en die mat word onder jou uitgeruk, val jy donners hard.
As jy van meet af effens pessimisties was, is die gatslag nie heeltemal so erg nie.
Ek dwaal van die punt af.
“Mejuffrou Bruwer ontken aanspreeklikheid vir moord . .
.”
C . . .
of is dit D?
Vergeet die blerrie alfabet, Anna, konsentreer op jou lysie.
Wat gaan van my klere word?
Teen die tyd dat ek uit die tronk kom, gaan dit oud wees.
Nie dat ek my al ooit aan modeneigings gesteur het nie, maar darem.
En my CD’s?
My boeke?
My DVD’s?
“Die hof twyfel geensins daaraan dat mejuffrou Bruwer oor ’n lang tydperk . .
.”
Ten minste erken hy dit.
Hoe lank gaan landdros Motsepe nog neem?
Wat van al die goedjies wat ek vir die woonstel gekoop het?
Dit kan daar bly, besluit ek.
Die vrolike koffiebekers en kussings en ander snuisterye ook.
Ek sal met Marnus en Christelle moet praat.
Hoe kon hulle die arme kind Anna noem?
Anna is so ’n outydse naam, besef hulle dat sy dit altyd met haar moet saamdra?
Hulle kon eerder iets eksoties gekies het, soos Phoebe.
Nee, liewers nie, dan noem almal haar weer Fiefie.
“Die hof het die getuienis van dokter Botha aangehoor . .
.”
Ek moet onthou om weer vir Joubert te bedank.
Dat hy my verdedig het ondanks sy oortuigings.
En ek vermoed die boks gaan handig te pas kom . . .
Ek moet reël dat daar geld oorbetaal word na oom Retief se rekening.
Ek wil self verantwoordelik wees vir die betaling van my regskostes.
“Die verdediging het baie grafies aan die hof bewys dat waar daar ’n patroon van . .
.”
Ek wou graag seks met Joubert gehad het.
“Sal die beskuldigde asseblief opstaan?”
Dis dan dit.
Ek vergeet momenteel hoe om asem te haal, ek kan my hart hoor klop.
Ek gryp die reling voor my met albei hande vas.
Ek het ondersteuning nodig.
Hoekom laat hulle nie toe dat iemand saam met jou in hierdie simpel hok klim om jou hand vas te hou nie?
Vir die eerste keer kyk landdros Motsepe na my.
Hy loer oor sy bril asof hy nou, vandag eers, van my bestaan bewus word.
“Die hof bevind hiermee dat mejuffrou Bruwer nie die Suid-Afrikaanse Polisiediens en die gemeenskap ’n redelike kans gegun het om haar te help nie.
Dit word deur die hof erken dat mejuffrou Bruwer se vroeëre ondervinding met die polisie haar kon verhoed het om weer om hulp te vra.
Hierdie hof is gevra om die verweer van noodweer of putatiewe noodweer uit te brei na onbekende derdes, want volgens die verdediging se betoog sou die patroon hom onvermydelik herhaal en sou die oorledene vroeër of later ’n derde gemolesteer en/of verkrag het.
Hierdie hof is dan ook gevra om die gemene reg uit te brei in navolging van die Grondwet van Suid-Afrika.
Dit is sorgvuldig oorweeg, maar die hof voel hom gebonde aan die heersende gesag.
Die hof bevind dus dat mejuffrou Bruwer se aksies nie geregverdig was op grond van noodweer nie.