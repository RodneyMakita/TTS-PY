Bulayo ḽo Ṱalifhaho
A.W. Magau

© All rights reserved 
Published by Via Afrika at Smashwords



Smashwords Edition License Notes
This ebook is licensed for your personal enjoyment only. This ebook may not be re-sold or given away to other people. If you would like to share this book with another person, please purchase an additional copy for each recipient. If you’re reading this book and did not purchase it, or it was not purchased for your enjoyment only, then please return to Smashwords.com or your favorite retailer and purchase your own copy. Thank you for respecting the hard work of this author.

Full imprint information on last page.



Zwi re ngomu
Dzindivhuho
I
II
III
IV
V
VI
VII
VIII
IX
X
XI
XII
XIII
XIV
COPYRIGHT
Dzindivhuho
Ndo ḓala dakalo musi heyi bugu yo bva. Huno dakalo ḽoṱhe ḽine nda vha naḽo a ḽi nga dzuli Khalavha, hai, ndi ḓo ḽi ṱumbukanya ḽa ita thevhe tharu.
Thevhe iṅwe ndi ḓo i rumela Ngulumbi ha Vho-Rahaka Ratshiṱanga, iṅwe ya ya Mukumbani ha Vho-Albert Dzialwa Muhali, ngeno iṅwe i tshi ḓo tsa Maṋiini ha Vho-Gerson 
Ntshavheni Tshidino.
Vhanna avha vhararu vho nṱuṱuwedza zwinzhi uri ndi si bvafhe na uri ndi si ḓinyadze. Ngavhe hu si vhone ndi musi ino bugu i songo ṅwalwa nga muthu. 
Huno khavho ndi ri ngavhe Mudzimu a tshi shudufhadza zwanḓa zwavho uri zwi fare zwivhuya misi yoṱhe ya vhutshilo havho.

Aifheli Wilson Magau

I
Mugivhela muṅwe na muṅwe khoro ya lushaka ya shango ḽa Mphagane i vha na madzulo a u dzudzanya mafhungo a shango kana u sengisa milandu. Tshiṅwe tshifhinga arali hu na mafhungo mahulusa sa u vhea vhuhosi, u swiṱa mahosi na kha maṅwe mafhungo-vho na vhaofisiri vha vhatshena sa khomishinari na madzhisiṱaraṱa kana vhaṅwe vhahulwane vho teaho vha a takuswa vha ya.
Ndi nga Mugivhela wa mafheloni a ṅwedzi wa Ṱhafamuhwe nga maṱavhelo musi henefho khoroni hu tshi khou sengiswa munna wa u fhedzisela a no pfi Vho-Sandani Mawelewele. “Nṋe ḽanga fhungo kheḽi: Munna arali o khakha a si kakhulule he a khakha u dovha a khakha hafhu. Vho-Mawelewele vho khakha ngauri mafhungo aya a tshelede ya u fhaṱa tshikolo vho a pfa, vhone vha si bvise. Mukoma we nda mu ruma uri a tshimbile a tshi kuvhanganya yeneyo mali vho mu vhona vha mu nyadza vha si bvise. Ri tshi vha vhona mulandu khoroni Marombeni na vhaṅwe vhe vha si bvise vhaṅwe vha tshi lifha vhone vha hana. Zwino nṋe ndi vha vhona mulandu na u vha haṱula nga eneo mafhungo kha heino khoro ine ya vha ambadzifhele.” Hu amba Vhavenḓa Vho-Langanani Mandiwana vhone mudzulatshidulo wa khoro. Ha ri Vho-Mandiwana vho no dzula fhasi muṅwe munna wa muraḓo wa khoro a no pfi Vho-Joel Lugisani a takuwa-vho u fhindula uyo mulandu. O no takuwa na u ima zwavhuḓi a ri kha khoro: “Nṋe Vho-Mawelewele ndi vhona vha si na mulandu na khathihi. Nahone zwi khou ri kanukisa ngauri khoro fhano a yo ngo khwaṱhisa uri vhathu vha thome u bvisa tshelede. Khoro yo sokou gaganya uri muṱa muṅwe na muṅwe u nga bvisa rannda ṱhanu. A ho ngo tiwa ḓuvha nahone ndi mafhungo e khoro ya a gadza a songo fhela.” Vho ralo vha dzula fhasi.
Huno nga u vhona hu si na a vha fhindulaho vha dovha vha ima vha ri: “Vho-Mandiwana vho khakha ngauri maṅwe mashango a Mphagane ha zwi ḓivhi ngauri mahosi a hone ha athu u ḓivhadza vhalanda vhao. 
“Na havha vhamusanda Vho-Mukhotho vha Marombeni hune Vho-Mawelewele na Vho-Mandiwana vha dzula hone vho khakha ngauri vho senga haya mafhungo khoroni yavho hu uri ndi mafhungo a sa athu u thoma u shuma. Hu ḓi nga na tshelede ye vha dzhia kha vhaṅwe vhathu vhe vha si hanedze nga u shaya nḓivho ya haya mafhungo, ndi khwine i tshi humela murahu.”
Iḽo ḓuvha khoro yo kanuka maitele na vhuvhava zwe Vho-Mandiwana na Vho-Mukhotho vha ita. Khoro yo mbo ḓi vha vhona mulandu, vhone-vho nga u shavha u ḓo ḓiisedzela phungo mmbi vha tenda. Tshelede ye vha dzhia kha shango ha pfi a i tsha kona u dovha u humela kha vhaṋe vhayo, vhuhulu ha pfi i dzule na khoro khulwane Mphagane. Vho-Mawelewele ha mbo ḓi vha u pembela havho kha hoyo mulandu.
Khoro i tshi balangana nga tshiswiṱulo muṅwe na muṅwe o mbo ḓi livha ha hawe. Vho-Lugisani vha vhonala vha tshi nga vho no farwa nga nḓala ngauri khoro yo ri u bva vha mbo ḓi vha vhone vha fhiraho phanḓa ha vhoṱhe nga u tou hwenya. Vhe badani yeneyi i bvaho musanda i livhaho Dalume i tshi fhira nga Tshiozwi hayani havho vha vhonala vha tshi tou vha munna mulapfu musekene wa muṱambatshika. Khofheni vha vhonala vha tshi nga vho tshenuluwi sa muthu a lwalaho ṅombe kana mafhaṱa. Zwiambaro ndi sutu ya safari. Tshanḓa tsha monde tshavho tsho fara bege tswuku. Munna a no fanelwa nga muṅadzi wa ṱhanga ndi vhenevha. Ningo ya hone ndi ndapfu nahone kha tshifhaṱuwo tshavho ndi yone i yoṱhe fhedzi i vhonalaho u kuna.
Vho-Mandiwana na Vho-Mukhotho uyo musi vho ṱuwa vha tshi rwa milenzhe nga fhasi. Ha ri vho no tshimbila muvhundu mulapfu u bva musanda vha swika muhuyuni wa Tshiozwi vha awela murunzini vhe vhavhili fhedzi. “Vhamusanda khonani yanga,” ndi Vho-Mandiwana vhane vha khou ralo vha tshi ita vha tshi daha bibi yavho, “vha khou zwi vhona uri iyi mbangi Lugisani o ponyokisa Mawelewele we ra vha ro mu fasha zwavhuḓi. Ndi amba ngauri arali o vha e si Lugisani ndi musi Mawelewele ṋamusi ri tshi ḓo vha ro mu ṅwata tshiunza lwa u tou gagavhula zwihulu.” 
“Ndi khou zwi vhona Vhavenḓa,” ndi Vhamusanda Vho-Khangale Mukotho vha ambaho. Vha tshi ḓadzisa fhungo ḽavho vha ri, 
“Lungisani ho ngo ponyokisa Mawelewele fhedzi, o dovha a dzhenisa riṋe milanduni mihulu. Nga ḽiṅwe ḓuvha u ḓo lifha milandu heyi yoṱhe nga ṱhoho yawe. Hoyu Lugisani hafha vanḓani ḽa fhano Mphagane u ḓiita masithesele-mulenzhe-wa-goloi …” Vha tshi khou gungula vha tshi ralo ndi musi Vho-Mandiwana vho sokou duu, vha tshi khou dubisa bibi yavho vha tshi thetshelesa vha tshi nga vha khou humbula kule.
Vho-Mandiwana ndi mukalaha wa muṱambatshika mulapfu wa ḓafu. Ṱhohoni mmvi dzi fhira mavhudzi matswu musi ṱhoho yavho i tshi vhambedzwa i yoṱhe. Maṋo ndi mathalangwa. Ningo ndapfu na maṱo o khwivhilaho. Hezwi vho ri tshi nga sutu ntswu na hemmbe tshena na zwienda zwitswu vha vhonala i tshi tou vha nguluvhe khulu ya Luonde. Musi vha tshi tshimbila vha dzikisa u ṱudza nga u gogoḓela tshiṱiki. Mulenzhe u ṱudza a si nga ṅwambo wa malwadze a bvaho murubini, na khathihi, ndi malamba-fuvhalo ḽi bvaho nndwani kale musi phala na thakula zwi tshi kha ḓi bvumela zika. Vho-Khangale Mukhotho vhone ndi mukalaha mupfufhi wa muṱambatshika vhukuma. Nga vhukale vha ṱoḓou nga mudabe kha Vho-Mandiwana. Mmvi kha ṱhoho dzo tshena u fhira dza Vho-Mandiwana. Maṱo a hone na one a dzula o khwivhila.
Milenzheni vho ambara zwienda zwitswuku. Vhurukhu ndi khakhe, badzhi vho ambara ntswu. Nga nṱha ha badzhi vho fuka ludzhasi lwa khakhe lune kanzhi lu si sale, nga maanḓa arali vhe dzinyendoni. Kanzhi vha anzela u tshimbila vho fara bege.
Vha tshi vho elekanya u fhira afha muhuyuni maṱo a ri kha Vho-Mukhotho vhona, ngangoho vha tshi lavhelesa thungo ya muedzini wa Marombeni kha nḓila yeneyi ine vha ḓo fara yone, vha vhona hu tshi ḓa mutukana nga u gidima.
“Vhavenḓa!”, ndi ṅwana wa Vho-Mandiwana Swikelani a no ralo a tshi femeleka, “hu na mueni hayani wa munna ane a khou vha ṱoḓa zwino-zwino.”
“Ndi nnyi?” Ndi Vho-Mandiwana vha vhudzisaho vha tshi vho thoma u tshimbila vha tshi livha hayani khathihi na khonani yavho Vho-Mukhotho. “A thi mu ḓivhi. Nṋe a tho ngo mu vhudzisa dzina ḽawe lini.” Ndi Swikelani we a ri u fhedza u amba eneo mafhungo a ranga vhakalaha phanḓa nga u gidima a tshi humela hayani.
Musi avha vhakalaha vha tshi vho pfa eneo mafhungo vha vho tshimbilesa. Vho ḓo fhambana khoroni ya muḓi wa Vho-Mandiwana musi avha vha tshi dzhena hayani havho na Vho-Mukhotho vha tshi fhirela ha havho-vho.
“Vhone Vho-Tshikweṱa riṋe ri bva khoroni thavhani. Na zwino ndi fhano ndo neta nga maanḓa.” A no ralo ndi Vho-Mandiwana musi vho no swielela khathihi na u reshana na mueni wavho Vho-Tshikweṱa.
Vhuvhili havho vho dzula lufherani lwa nnḓu ya Vhavenḓa kha zwidulo zwa fanitshara. Vho-Tshikweṱa vha vhonala e munna murema mulapfu wa ḽidzwatata ḽa mufhali wa mufhafhara. Afha kha shama ḽa mondeni hu na ḽivhadzi ḽihulu, ngeno milenzheni hu si na zwienda. “Ndi zwone Vhavenḓa, zwino khoro ya hone yo tshimbilisa hani-ha ṋamusi?” Hu vhudzisa Vho-Tshikweṱa.
“Khoro yo tshimbila zwavhuḓi sa zwenezwo iwe Tshikweṱa wanga. Vhone Vho-Tshikweṱa mbeu ya dzhenwa nga tshifheṱi zwi a konḓa uri i mele. Tshifheṱi tshashu ndi hoyu Lugisani.” Vha tshi ralo vha vho amba vha tshi dzungudza ṱhoho.
Vho-Tshikweṱa vhone a hu na zwe vha fhindula malugana na haya mafhungo. Nga murahu musi Vhavenḓa vho no ḓi gungula zwinzhi nga ha Vho-Lugisani vha vhudzisa mueni wavho zwe a ḓela zwone vha ri: “Ho tou pwashea mudzio-ḓe Vho-Tshikweṱa ri tshi tou tsikeledzwa masiari tshivhangalala?”
“Ndau Vhavenḓa,” ndi Vho-Tshikweṱa vhane vha khou thoma-ha u toololela Vho-Mandiwana zwe vha ḓela zwone, “zwitumbambiluni ndi nazwo.”
“Hi!” A no ralo u tendelela ndi Vhavenḓa.
“Houḽa Khumela Rabambukwa o fhisa muḓi wanga. O fhisa tshiṱanga tshoṱhe na thundu yoṱhe ye ya vha i ngomu khathihi na tshitumba tsha mbudzi dzanga. Mbudzi dzoṱhe na dzone dzo swela ngomu tshitumbani.”
“Hi!”
“Zwithu hezwi zwo itea madekwe vhukati ha vhusiku.”
“Hi!”
“Na zwino ndi fhano a thi tsha ḓivha zwine nda ita. Zwiḽiwa zwoṱhe zwo swela ngomu tshiṱangani.”
“Hi! Zwino vhone vho mu farisa nga mapholisa?” Hu vhudzisa Vhavenḓa vhe vha vha vho farelela tshanḓa tsha monde kha tshiṱefu. “Hai, nṋe a tho ngo mu farisa lini. Ndi uri ndi fhano a thi tsha ḓivha zwine muhumbulo wanga u nga ita zwone. Arali vhone vha na maṅwe maano vha nga mpfunzedza. U vhuya nda ḓa ndo ḓela uri vhone vha nthuse nga maano malugana na tshinyalelo heyi yanga nngafha.”
“Vho-Tshikweṱa,” ndi Vho-Mandiwana zwino, “vho ita zwone vha si mu farise nga mapholisa. Nṋe sa munna wa milandu ane a fara khoro ndi ḓo vha thusa. Haya mafhungo avho a ḓo luga. Ndo vha ndi tshi tama u pfa zwavhuḓi uri uyu Khumela a tshi fhisa uyo muḓi wavho ho thoma ha vha na tsemano kha vhoinwi kani?”
U pfa yeneyo mbudziso Vho-Tshikweṱa vha ṱalutshedza Vhavenḓa nga vhuronwane zwe vha semanela zwone na Vho-Khumela nga heḽo Ḽavhuṱanu ḽo fhiraho halwani. Tsemano yo vha hone hafho sosani musi Vho-Rabambukwa vho levhela Vho-Tshikweṱa. Ndi uri hoyu Khumela o wana Vho-Tshikweṱa na dzikhonani dzavho vho gadza halwa havho nga tshidzhomela. Ene u swika ndi u mbo ḓi ka vhuḽa halwa nga khavho a nwa a songo humbela. Vhaṋe vha halwa vha tshi mu kaidza ene a sinyuwa. Khathihi fhedzi a mbo ḓi tevhula vhuḽa halwa.
“Hee inwi Rabambukwa ni khou itani? Ni lemala nga u tswa mbudzi ya Vho-Nyamuloi na ri ni ḓo tswa halwa hashu?” We a ralo a vha nṋe. Khumela a tshi pfa zwenezwo a sinyuwa ngauri ho vha hu si kale a tshi bva tshiṱokisini malugana na vhuvhava hawe ha yeneyo mbudzi. Ndi afha-ha a tshi vho mapha nṋe nga mpama. Musi ndi sa athu u lifhedza vhaṅwe vhanna vha ri fara. Rabambukwa ene vha mu hohela nnḓa ha muḓi. A tshi vho ṱuwa a vhidzelela a ri: ‘Tshikweṱa u a zwifha madekwana ndi ḓo mu fhisedzela ngomu nḓuni a fa!’”
“Ooya!” Ndi Vho-Mandiwana musi vho no pfa ayo mufhungo zwavhuḓi. “Vhone Vho-Tshikweṱa hoyo Khumela nṋe Langanani ndi ḓo mu itela tshivhanga tsha hololwe tshi 
si na mutheu.” Vha tshi vho tou ambela fhasi vha ri kha Vho-Tshikweṱa, “Vhone Vho-Tshikweṱa phanḓa ha ndau a hu iwi muthu a si na tshikuni. Musanda nahone hu a bubiwa.”
Vho-Tshikweṱa u pfa zwenezwo vha mbo ḓi tshanḓa tshikwamani tsha ngomu tsha badzhi yavho wo, rannda dza fumbili ṱhwaa. Vho no ralo vha ri kha Vhavenḓa tshanḓani tsike. Vhavenḓa ndi u mbo ḓi peta iḽa tshelede vha i longela tshikwamani tsha tshelede tsha vhurukhu.
Vhavenḓa zwino vha vhonala vho no takala. “Vho-Tshikweṱa, madekwana a ṋamusi ndi ḓo langana na vhamusanda Vho-Mukhotho uri haya mafhungo avho a vhe mulandu wa shishi wa tshipentshela une u sa ḓo sengiwa mukomani kana kha gota. Ndi sa vha zwifheli vha ḓe khoroni ya lushaka hangei Mphagane nga Mugivhela wa vhege iḓaho vha ḓo vhona uri Khumela ri mu lifhisa hani. Tenda haya mafhungo vhone Vho-Tshikweṱa vha tshi ḓo a ladza maḓini ngauri vha a ladza muliloni ri ḓo swa ra vho ḓo ḓiseisa nga shango khathihi na u ḓitshinyisela shanzha nga vhukati.”
Ha ri vho no fhedza enea mafhungo vha fara dziṅwe khani. Nga murahu Vho-Mandiwana vha bvisa tshibvuvhelo tsha halwa. Vhoṱhe zwino vha funga dzibibi dzavho nga thungo Vho-Tshikweṱa vha tshi khou kela ukwo kubvuvhelo.
Nga itsho tshifhinga ḓuvha ḽo vha ḽi tshi vho fhambanya. Ḓuvha ḽo vha ḽi tshi khou fhisa lwe mavhele khathihi na phuri zwa vhonala maṱari azwo o no revha. Ṱaḓulu ho vha hu tshi vhonala lutombo lwe lwa pfi phara-phara nga makole a khanga.
Miḓini hone ho vha hu sa pfali phosho. Phosho ye a vha i tshi pfala yo vha i ya zwiendedzi zwe zwa vha zwi tshi fhira nga bada yeneyi i bvaho thungo ya Mphagane u livha Dalume zwi tshi bvuma. Ndi nga tshenetshi tshifhinga musi avha mueni vha tshi onesa uri vha ṱuwe. Ha ri Vho-Mandiwana vho no vha fhelekedza u swika khoroni vha ri kha Vho-Tshikweṱa, “Muhweleli wa mafhungo hangei khoroni khulwane Mphagane hu ḓo vha nṋe na Vho-Mukhotho. Vhone tenda vha si dzule u ḓa.” Vha tshi ralo vha vha vha tshi vho furalela mueni wavho we na ene a ralo u vha furalela a tshi ṱuwa.
II
Ndi nga matsheloni a Mugivhela wa vhege ya u thoma ya ṅwedzi wa Lambamai.
Vho-Mandiwana khathihi na khonani yavho Vho-Mukhotho vha vhonala vhe nḓilani u livha khoroni musanda Mphagane.
Ho ḓo ri u bva nga Ḽavhuraru u swika Ḽavhuṱanu ḽa vhege yeneyo ha vha na mibvumbi. Huno nga Mugivhela wonoyo maḓautsha iḽa mibvumbi ya balangana.
Avha vhakalaha musi vhe nḓilani vha wana hu si wone ṅwando. Miedzi yoṱhe yo vha i sa vhonadzi nga u alamedzwa nga tshikegulu. Miṱumbane ya dzithavha yo vha i sa vhonali nga ṅwambo wa khuli ye ya vha i tshi nga i engedzedza dzithavha u guma nga makole. Ḓuvha ḽe ḽa vha hu si kale ḽo bva ḽo vha ḽi tshi kha ḓi vha ḽo tsireledzwa nga makole. Mutsho uyo kha muthu a re na ṱhalukanyo na zwa mutsho ḽo vha ḽi tshi nga bonyolowa ḽa fhisa hu nga masiari. Musanda wa Mphagane u re fhasi ha thavha ya Tshipale na wone wo vha u sa athu u vhonadza nga ṅwambo wa khuli. Zwino avha vhakalaha vhavhili vha tshimbila vhe ludambo lwa Marombeni kapa, vha tshi rahu muhuyini wa Tshiozwi vha imanyana. “Vhamusanda Vho-Mukhotho,” ndi Vho-Mandiwana vha ambaho, “nna uḽa mukoma Ngobeli vho vha vho no mu ruma u vhika uḽa mulandu wa Vho-Tshikweṱa ngei thavhani?”
“Ee, u ri o wana na muṅwaleli wa khoro Vho-Ḽibago vhe hone. Na zwino muḓinḓa wa musanda o no ḓa kha nṋe nda mu fhirisela ha ene Rabambukwa.” Ndi Vho-Mukhotho vha fhindulaho vho ḓi fara bege yavho nga tshanḓa tsha monde.
“Vha a ḓivha khonani yanga, muhali arali hoyu mulandu wa sa tou tshinyiswa nga Lugisani na khonani yawe Mutibammela hoyo Rabambukwa ri ḓo mu ṱula ndoma a ḓo ri a tshi handama khasha yawe a ḓo fhirwa nga tshibode u hwenya. Hoyu Lugisani zwi vhala makole manzhi a tshi ḓi piringanya mafhungo hafha khoroni. Ho sala musi muthihi ndi tshi ḓo mu sinisa midzi kha ḽa Mphagane. “Ndi ḓo vulela zwisiku zwawe mukumbela a ḓo shaya vhuyo zwa nga ṋowa mulindini wa thagalu mibvumbini.” Vhavenḓa vha tshi fhedza enea maipfi vha fhumula vha funga bibi yavho vha thoma u daha. Vho-Mukhotho na vhone iḽo fhungo vha ḽi ḓadzisa vha ri, “Inwi vhone Vhavenḓa, hoyu Lugisani u ḓiita mupfuṋeli na mupfuṋululi wa mafhungo a fhano Mphagane. Ha ṱalukanyi uri vhomakhulukuku washu vho ḽi renga nga malofha a sa shumelwiho sa malamba a mushumi. Riṋe kha ri gonye khoroni, ri ḓo zwi vhona ṋamusi arali a tshi ḓo dovha zwa vhege yo fhelaho,” Vhamusanda Vho-Mukhotho vho ri u amba zwenezwo vhuvhili havho vha thoma u tshimbila vha dzhena badani i livhaho musanda vha ṱutshela uḽa muhuyu.
Muhuyu wa Tshiozwi u tou vha ḽiri ḽihulu vhukuma. U tsini-tsini na bada i bvaho Dalume u gonyela Mphagane thungo ya devhula ha bada. Matavhi awo a vhonala a tshi khou oma u thoma dziṱhodzini u tsela tsindeni he wa ita tshimvingimvingi.
Muri uyu kanzhi u dzula u na vhueni vhunzhi. Masiari ndi zwiṋoni zwi ḽaho mitshelo yawo na vhathu vha awelaho murunzini wawo kana u tha mufuvha. U oma ha maṱari awo vhathu vhanzhi vha ri hu itiswa nga mafhungo ane vhathu vha a hanelela vho awela fhasi hawo. Vhusiku vhueni ha uyu muri ndi makhwitha na vhotswilili kana zwigevhenga zwi imaho tsindeni ḽa wonoyu muri. Thungo ya vhukovhela ha uyu muhuyu hu na mugalatshinya muhulu, ngeno thungo ya vhubvaḓuvha hu na mulambatshipala. Matsindeni a iyi miri mivhili ye ya vhambela na muhuyu, uyu muhuyu wa sala vhukati siani ḽithihi kha bada, o ṅeleṅedzhiwa nga dziṅanga.
Musi avha vhakalaha vhavhili vha tshi wa hafha vanḓani Mphagane ndi musi khuli yo no khebuwa.
Hafha vanḓani ndi hone hune arali muthu o ima hone a vhona vhunzhi ha musanda. Vanḓa ḽo lavhelesa thungo ya devhula. Luhura ndi ḓaraṱa ye ya thivhedzwa nyana nga matsinde a luanakha.
Bada i dzhena musanda ngomu ya mona muḓi. I dzhena ya mona muḓi thungo dzoṱhe u bva mondeni ya vhuya nga nṱha ha muḓi woṱhe thungo ya vhukovhela ya dovha ya vhuyelela vanḓani thungo ya tshauḽa. 
Thungo ya vhubvaḓuvha ngomu musanda he ha ita tshidavhi hu na muṱovuma muhulu we wa tingiwa nga khuluṋoni yo ṱanḓavhuwaho vhukuma. Khuluṋoni iyi yo fhaṱiwa nga matombo na mavu u mona tsinde ḽa uyo muṱovuma. Kha heyi khuluṋoni ndi hune vhothovhela Mphaga vha thukha hone nga maanḓa musi vha tshi thetshelesa tshikona kana hu na vhueni vhuhulwane kana hu na tshivhidzo tshihulu.
Thungo ya vhukovhela ha uyu muṱovuma ndi muḓi. Zwamudane zwi thoma tsini na gethe thungo ya devhula u tatamutshela thungo ya tshipembe. Nga nṱha ha zwamudane ndi hone tshivhindini tsha musanda hune zwifhaṱo zwi si vhonale zwavhuḓi mitumbu yazwo nga ṅwambo wa mitsheṱo yo engedzedzwaho ṱaḓulu nga mafasho. Nga phanḓa hu vhonala hu na zwiṅwe zwifhaṱo zwa malege zwine muthu a nga humbulela uri ndi hone dzipfamoni khamusi.
Phanḓa hangei thungo ya tshipembe u bva kha uḽa muṱovuma u re na khuluṋoni hu na nnḓu khulu i no nga tshikolo tsha kilasi mbili. Heyi nnḓu ndi yone ofisi ya khoro ya lushaka lwa Mphagane.
Nga nṱha ha musanda hu na thavha yo itaho tshikwara. Thavha hei yo ita luṱoswi ngeno musanda u fhasi hayo he ha ita tshipumbulu. Nṱha ha heyi thavha ya Tshipale ndi hone hune arali wo ima hone wa vhona shango ḽoṱhe ḽa Mphagane ndi shango ḽa Marombeni. Ndi shango ḽa mavu matswuku o vanganaho na tshilogo. Ndi shango ḽe ḽa ita bilipili ḽi si na dzithavha. Gota ḽa hone ndi vhamusanda Vho-Khangale Mukhotho.
Thungo ya tshipembe ndi shango ḽa Hamutiba. Shango ḽa zwivhanga na miedzi i shululaho maḓi ayo ngei ḓasi thungo ya tshipembe kha mulambo wa Mulongoḓi.
Gota ḽa hone ndi vhamusanda Vho-Tshisikhawe Mutibammela. U bva Mphagane u livha vhubvaḓuvha ngeno seli ha mulambo wa Marombeni thungo lwa musanda hu pfi Tshiozwi. Gota ḽa hone ndi Vho-Nndwa Tumbalamisevhe, ndi hune ḽikhotsimunene ḽa murahu ḽa Mphagane, Vho-Joel Lugisani vha dzula hone sa mukoma. Zwo sokou ita-vho mukololo a tshi vha mukoma. Khamusi ndi uri vhushaka ha havha Vho-Lugisani na vhothovhela Mphaga ho angalala zwinzhi lwe vha vho sokou vhewa vhukoma nṱhani ha u fhiwa vhuhosi. Havha Vho-Lugisani ndi muraḓo wa khoro ya lushaka u bva kale.
Vhubvaḓuvha seli ha mulambo wa Marombeni ndi Dovhoni. Ndi shango ḽi vhusiwaho nga mufamakadzi Vho-Nyamalwela Singo. Mukoma wavho ndi Vho-Maḓilonga na vhone ndi muthu wa mufumakadzi.
Heḽi shango ḽo khethekanyiwa nga mulambo wa Marombeni ngauri hoyu mulambo u bva thungo ya vhukovhela wa livha vhubvaḓuvha. U tshi swika Dovhoni wa livha tshipembe hune wa yo shela kha Mulongoḓi. U tshi rali u tapela shango ḽa Dovhoni vhubvaḓuvha. Hoyu mulambo wa Marombeni ndi muṱuku lune u tshi swika Dovhoni wa vha u si tshe na maḓi ḽi dzebu ḽa muṱavha. Shango ḽa Dovhoni ndi shango ḽi si na maḓi. Maḓi vhathu vha hone vha ka Mulongoḓi hune ha vha kiḽometha nṋa u bva miḓini. Ndi shango ḽo waho ḽa mavu a muṱavha mudenya wo vanganaho na mavu a tshilogo.
Miedzini hu wanala miri i ngaho sa mikwalakwali, miṱu na miluwa. Nnḓa ha miedzi hu wanala mihuyu na miṋii na mitshikili. Hu no nga masimuni kana mavhuvhini hu wanala zwiulu fhano na fhaḽa. Vhunzhi ha zwenezwo zwiulu zwo tingiwa nga zwiṱaka zwa mirenzhe. Vhuṋa hao haya mashango a luvha musanda muhulu Mphagane. Hafha Mphagane hu na khoro ya vhanna vha ṱahe i faraho mafhungo oṱhe a shango. Mafhungo a milandu iṱeli a tshi thoma vhakomani, a kunda afho a iswa magotani hune arali milandu yo kunda ya hwedzwa thavhani ngei kha iḽa khoro. 
Ndi nga maṱavhelo a wonoyo Mugivhela wa u thoma wa ṅwedzi wa Lambamai henefho Mphagane musi komiti yoṱhe yo fara khoro henefho holoni.
Nnḓu heyi ya khoro yo fhaṱiwa u bva thungo ya vhubvaḓuvha ya fhelela thungo ya vhukovhela. Thungo ya devhula kha itshi tshifhaṱo hu na miṋango mivhili tsini na magumo, muṅwe muṋango nga ngeno vhukovhela muṅwe nga ngei-vho. Muṋango wa vhukovhela u dzhena vhanna vha khoro na vhothovhela Mphaga fhedzi, uḽa muṅwe ndi wa vhoramafhungo na vhathetshelesi.
Ngomu ha tshifhaṱo bvungwi ha muṋango wa vhahulwane hu na ḓafula ḽihulu ḽo tingiwaho nga zwidulo zwa malo. Ndi hune komiti ya dzula hone. Tshipembe ha ḓafula ḽeneḽo hu na khuluṋoni ya vhothovhela. Nga murahu ha khuluṋoni hu na iṅwe kamara ine ya vha ofisi ya muṅwaleli. Ndi hune muṅwaleli a shuma hone vhukati ha vhege. 
Tsini na ḓafula ḽa vhanna vha komiti u yela vhukati nyana hu na tshidulo tsha mukoma a no tendelela mafhungo a tsengo nga u ri: “Muṱavhatsindi.”
U bva kha uyo mukoma u yela vhukati, fhedzi hu tsini nae hu na bannga mbili. Iṅwe bannga i thungo ya tshauḽa tsini na luvhondo ngeno iṅwe i tsini na luvhondo mondeni. Bannga ya tshauḽa i dzula muhwelelwa, ngeno bannga ya tsha monde i tshi shumiswa nga muhweleli. Ngei murahu hu na bannga nnzhi dzi dzulaho vhathetshelesi. Ṱhanzi dzone dzi dzula nnḓa dzi tou vhidzelelwa arali dzi tshi ṱoḓea.
Mukoma wa u tendelela mafhungo a tsengo nga u ri: “Muṱavhatsindi!” ndi Vho-Wiliam Ḽidzebe. Hoyu mukoma u thetshelesa mafhungo masia oṱhe. U fhirisa mafhungo a no bva kha muhweleli a a isa kha khoro na u a humisela murahu kha muhweleli.
Zwo ralo na kha muhwelelwa. Ha fhinduli tshithu hu tshi sengiwa milandu, tshawe u tendelela muambi masia oṱhe nga u ri: “Muṱavhatsindi” na u fhirisela ho teaho. Mukalaha mupfufhi musekene wa ṱhoho tshena a anzelaho u ambara vhurukhu ha gabadini na magorosipannda na tshiṋorovhagi na zwienda zwitswu na ludzhasi lwa khakhe ndi Vho-Ḽidzebe. Maṋo a nṱha a phanḓa ha tsheeho. Vhuimoni hao ho sala mavhende. A vha na ndebvu havha mukalaha.
Khoro heyi i tshi thoma mushumo wayo i thoma nga u vhidzelela vha lifhaho milandu yo no haṱuliwaho. Nga murahu ha vhidzelelwa vha ṱoḓaho dzithendelo dza mabindu kana 
zwiṅwe-vho. Zwenezwo zwo no fhela ha ḓa vha u hwelela milandu. “Zwino ngauri muṅwaleli wa khoro Vho-Ḽibago vho no vhala maambiwa a dzulo ḽo fhiraho na khoro ya dovha ya fhirisa ayo maambiwa a dzulo ḽo fhiraho maṅwe mafhungo-vho a hone naa?” A no ralo ndi mudzulatshidulo wa khoro Vho-Mandiwana musi khoro yo thoma hu kale. Muṅwaleli hu ambiwa munna murema mupfufhi wa tshiḽelo tshihulu na phanḓa a no ambara mangilasi maṱoni na swutu ya safari kanzhi. Kha tshikwama tsha safari afha kha khana u vhonala a tshi dzula o ṱoma dzipenisela. Huno kha iḽo dzulo a ho ngo vha na marerwa e a bva kha maambiwa a dzulo ḽe ḽa fhira.
“Uri ri si tshinye tshifhinga a hu na maṅwalelano naa?” Hu vhudzisa Vho-Mandiwana. Kha maṅwelelano ha vhaliwa luṅwalo lwa muṅwe ramabindu a no pfi Vho-Madida wa hangei Hamutiba. Ha ri luṅwalo lwo no vhalelwa khoro nga mṅwaleli, khoro ya lu tenda ha pfi muṅwaleli a lu fhindule.
“Ṋamusi ndi ni ḓivhadza uri khoro i ḓo lenga u bva. Hu ḓo ri nga murahu ha u sengisa milandu ra ḓo amba nga haya mafhungo: U edzisa u fhelisa u mona-mona ha vhaṱhannga masosani na zwiṱaraṱani. Zwine ra ita zwone zwino ndi u thoma khoro ya tsengo. Vho-Ḽidzebe kha vha vhidzelele vhamilandu nga muthihi nga muthihi ri tshi tevhedza milandu.”
Uyo musi ho vha hu si na mulandu wa tswiṱo kana ḽiṅwe fhungo nga nnḓa ha luḽa luṅwalo lu bvaho ha Vho-Madida.
Musi vhathetshelesi vho no dzhena vho no dzula ha si vhe na phosho. Muhweleli uyo musi a vha munna muthihi fhedzi, Vho-Tshikweṱa.
Ha ri musi mulandu u sa athu u thoma mufaragwama wa khoro vhamusanda Vho-Khangale Mukhotho vha humbela thendelo u ḓo ṱalutshedza zwiṅwe malugana na mulandu wa Vho-Tshikweṱa. Ha ri vho no wana thendelo vha ri: “Ndi nṋe we nda itisa uri haya mafhungo a si sengiwe kha nṋe a ḓe khoroni khulwane sa mafhungo a shishi. Kanzhi khombo dzo raliho sa mulilo ri dzi senga fhano khoroni khulwane kana ra vhika mapholisani.” 
Uḽa mukoma Vho-Ḽidzebe ngauri na ene o dzhena khathihi na vhahwelelwa o vha o no wa vhudzuloni hawe a tshi khou tendelela nga u ri: “Muṱavhatsindi!”
“Vho-Tshikweṱa kha vha toolole mulandu wavho ro vha tendela.”
Ndi mudzulatshidulo zwino musi Vho-Mukhotho vho no dzula fhasi.
“Muṱavhatsindi!”
Uḽa mukoma a losha a kumedza mafhungo Vho-Tshikweṱa. Vho-Tshikweṱa vha toolola aḽa mafhungo nga vhuronwane a tou tswititi a si vhe na ngoṱa.
Musi hu tshi vhudziswa Vho-Rabambukwa arali ayo mafhungo vha tshi a tenda vhone vha dadadza vha hana vha tshi ḓitsireledza vha ri: “U amba zwa u fhisa muḓi ndo amba fhedzi a si nṋe we nda fhisa. Avha Vho-Tshikweṱa vho ri u mmbona vha ri mini kha nṋe?” A vha maipfi e Vho-Rabambukwa vha ḓi a dovholola musi vha tshi ṱolou vhudziswa lu sa fheliho.
Kha Vho-Mukhotho na Vho-Mandiwana vha vhonala zwifhaṱuwo zwo takala na u mwethuwa nga vhukati. Khamusi vho vha vha tshi takala nga u vhona uyo Rabambukwa a tshi nga u vho balelwa nga uyo mulandu.
Nga murahu ha musi miraḓo minzhi ya khoro yo no fhindula aya mafhungo hu sa vhonali buli ḽao ha amba mudzula-phanḓa wa khoro Vho-Mandiwana vha ri, “Ndi sa athu hwedza mulandu thavhani muraḓo wa khoro a sa athu u fushea a nga fhindula lwa u fhedza zwino. A re nṋe ndi vhona zwo fanela musi Vho-Rabambukwa vha tshi ḓisola ngauri hafhu vhafhinduli vhanzhi vha tshi vha vhona mulandu.” Vha tshi fhedza ḽeneḽo fhungo Vho-Lugisani vha vha vho no imisa tshanḓa.
Musi vho no wana thendelo ya u fhindula vha ri: “Nṋe ndi na dzimbudziso kha havha Vho-Tshikweṱa khedzi: Naa uyu Rabambukwa o ri u semana na vhone a tshi amba zwa u fhisa muḓi vhone ayo mafhungo vho a kholwa na? Vho mu khakhedza a tshi khou fhisa kana hu na ṱhanzi yo mu khakhedzaho?”
Vho-Tshikweṱa vha tshi fhindula vha ri: “Ndo zwi kholwa uri u ḓo fhisa ngauri ho ngo luga hoyu Rabambukwa nahone ha na ṱhunge. Ṱhanzi ri kha ḓi ṱoḓa dza mini hafhu ene muṋe o amba zwe a amba zwa itea nga nḓila yeneiḽa?”
Vhaḽa Vho-Tshikweṱa vha tshi dzula fhasi Vho-Lugisani vha litsha u vhudzisa Vho-Tshikweṱa vha vho livha khoro vha ri kha khoro: “Nṋe ndi vhudzisa khoro hezwi: Arali Vho-Tshikweṱa vho zwi kholwa na u zwi ḓivha zwauri Vho-Rabambukwa vha ḓo fhisa muḓi wavho honoho vhusiku ndi mini vha songo linda muḓi wavho? Vha nga litsha hani thundu yavho i tshi tshinyala vha na vhuṱanzi nazwo? Arali muṅwe a litsha muḓi wawe u tshi swa e na vhuṱanzi nazwo muṅwe a tou fhisa nga ene muṋe phambano ndi ifhio? A si tshifa vhoṱhe vho fhisa miḓi yavho naa?” Vha tshi fhedza eneo mafhungo ha vuwa zwiseo zwinzhi kha miraḓo ya khoro khathihi na vhathetshelesi. Vhaṅwe vhavho vha tshi vho thoma u kwetedzana na u amba-amba.
“Vhathu kha vha ri tshete Vho-Mutibammela vha ṱoḓou fhindula-vho!” Ndi Vho-Mandiwana. Vho-Mutibammela vha tshi fhindula vha ḓadzisa fhungo ḽa Vho-Lugisani. Ndi zwe na khoro yoṱhe ya zwi elelwa uri mathina havha Vho-Tshikweṱa vha nga vha vhone vhaṋe vhe vha fhisa.
Naho Vho-Mandiwana na Vho-Mukhotho vho kombetshedza uri Vho-Rabambukwa vha na mulandu khoro ya vha posela kule-kule. “Tsho salaho kha havha vhanna vhavhili vha fanela u fhomololana.” Vha ralo vha dzula fhasi Vho-Mutibammela munna mulapfu o hovhamaho wa shambo ḽidenya na muvhili wa ḽixwapa. Ningo ndi tshibwesheshe, khofheni ndi hu re na nzwala vhavhuya kha marama na kha phanḓa.
Vho-Mandiwana na Vho-Mukhotho vha vhonala vho ṱungufhala zwinzhi musi khoro i tshi vha kombetshedza uri Vho-Tshikweṱa vha fhomolole Vho-Rabambukwa nga kholomo nṋa. Zwe Vho-Tshikweṱa vha ṱuwa vha tshi amba zwo pfala nga phungo hu tshi vho pfi vha vho ṱoḓa rannda dza fumbili vhunga mulandu wavho u songo tsha tshimbila zwavhuḓi.
Khoro ya tsengo ya bva. Uḽa mukoma wa u tendelela nga u ri: “Muṱavhatsindi,” khathihi na vhathetshelesi na vhoramilandu vha tsiruwa tshoṱhe ha sala khoro fhedzi henefho musanda. Munna muṅwe na muṅwe afho musanda o vha a tshi ya siani ḽe a ḓowela hu u itela u ḓo humbela zwiḽiwa kana zwinwiwa kha vhane vha nwa. Nga iri ya fumithihi maṱavhelo iḽa khoro ye ya vha yo awela zwiṱuku ya dovha ya vha na dzulo hafhu. “Ndi khou ri ri dzhena kha fhungo heḽi ḽa u ri ri fanela u lingedza u fhelisa u mona-mona ha vhaṱhannga masosani na zwiṱaraṱani. Kani khoro iḽo fhungo a i ḽi vhoni ḽo ralo?” Ndi mudzulatshidulo musi khoro iyo yo no thoma.
Iḽo fhungo khoro ya ḽi ḓadzisa nga vhunzhi. Ya sumbedzisa uri a si u ṱwa masosani fhedzi kha vhaṱhannga, hu na u ṱangula mali vhalala na u nyadza vhakalaha nga vhukati. Khoro ya sola zwine vhaswa vha nyadza vhalala hu uri masimu oṱhe, mashango oṱhe na madzina ao khathihi na mikano yazwo zwo itwa nga vhakalaha. Hu ḓi nga mabindu, zwiendedzi, zwiambaro na zwikolo zwine vhaswa vha ḓiphina ngazwo zwo itwa nga vhalala ngeno vhalala hu si na na tshithihi tshine vha ḓiphiṋa ngatsho tshine tsha bva kha vhaswa. U sokou vutshela vhabebi na u tha madaizi khoro ya zwi sola.
“Yanga mihumbulo khei: Vhaṱhannga vha fanela u lidza tshikona madekwana maṅwe na maṅwe. Ri fanela u vusa zwiṱambo na thondo. Ṋaṅwaha ngauri ndi ṅwaha wa mavhele ri mbo ḓi imisa murundu muhulu uri vhaṱhannga vha songo tshinaho vha ye hogoni. Mugivhela muṅwe na muṅwe hu si na tshikolo vhaṱhannga vha fanela u shumiswa madzunde. Huno a pfukaho zwenezwi u tou lifhiswa nga u tou gagavhuliwa. A sa funiho u ita zwenezwo a nga bvisa rannda ṱhanu kha tshithihi tsha zwe nda bula zwino, khamusi nga zwenezwo vhaswa vha nga dzivhuluwa.” Ndi Vho-Mandiwana.
Aiwa, haya mafhungo na one o lwiwa nao. Muṅwe nga fhaḽa a ri thondo nga i fe hu sale dzunde. Muṅwe-vho a ri hu fa tshiṱambo ha sala murundu. Muṅwe na muṅwe o vha a tshi ima na sia ḽine a ḽi takalela a sasaladza sia ḽine a ḽi vhenga. Vho-Mukhotho vha tshi ḓadzisa fhungo ḽa Vho-Mandiwana vha ri kha khoro: “Ngauri noṱhe a ni pfani na amba fhungo ḽithihi nṋe ndi ri hoyo a sa funiho u shuma dzunde kana tshiṅwe tsha zwe ra amba u ḓo tou thivhela nga rannda ṱhanu. Haya mafhungo kha a fhele.” Na ḽeneḽo fhungo ha si vhe na he khoro ya anḓana.
“Tshete! Kha ri ḓo u thetshelesa Vho-Ḽibago khamusi vha na ḽiṅwe fhungo ḽine ngaḽo ra nga anḓana!” Ndi Vho-Mandiwana vha ṋeaho thendelo avha muṅwaleli nga u vhona vho imisa tshanḓa. Ho no ri hwii, avha muṅwaleli vha takuwa vha vhea dzipenisela dzavho kha ḓafula, vha bvula mangilasi maṱoni vha ri vho no a phumula nga dugu, vha ri kha khoro: “Dzipfanelo dzoṱhe dza lushaka dzo itiwa tsha kale na zwino dzi khou itiwa zwa ḓi kunda dzi hone. Nṋe a thi khou ri maitele a sialala a fe lini, hai, a ri engedze nga maṅwe maitele maswa.” Vha tshi dzula fhasi khoro ya ṅuṅuna uri a nga vha afhio haya maitele maswa?
Nga murahu ndi afha Vho-Ḽibago khathihi na Vho-Lugisani vha tshi ṱahisa muhumbulo wa u rengela vhaswa dzibola na u lugisa dzimbanḓe hune vha nga kona u tamba hone bola. Vha tshi ḓadzisa wonoyu muhumbulo vha vuwa vhe Vho-Lugisani vha ri, “Vho-Madida uḽa ramabindu wa Hamutiba we luṅwalo lwawe lwa vhaliwa khoroni ṋamusi u khou rengisa iḽa ḽori yawe khulwane. Zwino zwi nga vha hani arali khoro ya lushaka i tshi nga renga iyo goloi vhaṱhannga vha gudiswa u reila ngayo vha tshi ḓo badela?”
Ha! Ḽeneḽo fhungo Vho-Mandiwana na mufaragwama wa khoro Vho-Mukhotho vha ḽi hanedzela kule. Tshihuluhulu vha lwela uri mushumo uyo u tambisa tshelede na uri tshelede ya u ita uyo mushumo i nga bva ngafhi? “Naa vhone Vho-Lugisani vho tou takala zwavhuḓi? Ri vha vhudza zwithu zwi dzhenisaho tshelede vhone vha ri vhudza zwa u tambisa tshelede ya lushaka? Hi?” A no ralo ndi Vho-Mukhotho vhe vha vha vho no takuwa vhudzuloni havho vho no ima vha tshi vho sumba Vho-Lugisani nga zwanḓa.
“Nṋe zwe nda humbula zwone naho i si tshelede zwi ḓisa mulalo huno mulalo ndi yone tshelede.” Ndi Vho-Lugisani, vha vho ambaho vho no ima no vhone. Vho-Mandiwana 
nga nyofho dza uri khamusi avha vhathu vha nga farana nga zwanḓa vha ṱavhanya vha vha kaidza khathihi na u fhelisa phosho yoṱhe ye khoro ya vha i tshi khou ita.
Vho-Mandiwana vha tshi vhona tshee vha thoma hu si na pfano kha khoro yavho vha kumedza mafhungo kha vhothovhela Mphaga. Avha muhulwane vha ri kha vhoṱhe musi hu si na we a si thetshelese, “Iwe vha hashu, vhathu vha thovhela mashaka, nṋe ndi ri zwoṱhe itani nga pfano. Hafhu izwi zwa sialala ri tshi khou zwi ita nga miṅwe miṅwaha zwino ṋaṅwaha kha ri ḓo lingedza iyo mihumbulo miswa ya Vho-Lugisani na Vho-Ḽibago.” Vha tshi ralo vha sumba avho vhavhili nga musumbavhaloi. Khoro yoṱhe zwino ya pangula dzinḓevhe u itela u ḓo thetshelesa zwine Vhothovhela vha ḓo zwa hafhu. Vhothovhela vha tshi isa phanḓa vha ri: “Tenda ni si nthangise phanḓa kha nḓila i livhaho tshiṱakani tshine thema ya vha na ṅwana hone, na ḓo ri musi ri tshi bva nga nḓila i yaho mukhahani wa phedza na ntsukumedzela murahu. Ngauri ndi a zwi ḓivha zwauri ṱhaḓu a i sumbedzi muzwimi ṋotshi fhedzi, hai, na dyambila i ḓi ralo zwiḽa. Pfanani vha hashu, vhonani, vindu-vindu na phosho zwa mahovhohovho zwi kundisa ḓula na khovhe u fhaṱa, huno fhaḽa he maḓi a dzika a ita tivha ḽihulu a hu dzuli khovhe fhedzi zwiḽa, ṱharu na ngweṋa na mvuvhu zwi a wana vhudzulo zwa tokomelwa. Ndi tshi ralo ndo rali sa mpenyu ndi amba mapalala kudzimu.” Vha tshi ralo tshifhungu tsha thukha. Vho ralo vhoṱhe vha luvha vha ri, “Ndaa!” Munna musekene o fhumulaho mulapfu wa lufhefheḓa ane a tshimbila nga u tou dzhoredza ndi Vhothovhela. Vhothovhela ndi munna wa muṱamba-tshika wa ningo ndapfu. Tsie ndi ndenya ngeno maṋo o tshena sa tsetshela, maṱo one e matshena. Munna a dzulaho nga u tshintsha vhupila ndi vhenevha.
A ho ngo tsha dovha ha vha na zwiṅwe muṅwaleli o mbo ḓi ṅwala zwoṱhe zwo zwiwaho nga Vhothovhela. Nga ṅwambo wa eneo mafhungo a vhaswa muṅwe wa muraḓo wa khoro, vhafunzi Vho-Sam Mamidze na vhone vha ṱahisa mbilahelo dza zwe vha ṱangana nazwo zwaloni ngei Tshiozwi Swondaha ye ya fhira. Vhafunzi vho akhamala nga maanḓa musi vha tshi pfa Vho-Lugisani vha tshi ri: “Hayo mafhungo vhafunzi kha vha tou a hangwa tshoṱhe. Hafhu vhone vhe mufunzi hoyo muthu kha vha mu hangwele. Khoro yo bva zwino riṋe ri nga si kone u amba nga hayo mafhungo.”
Yo! Eneo maipfi a ṱhavha vhafunzi. Vha tshi lingedza-vho u ṱalutshedza vha vho fhihamelwa vha litsha u amba nga u pfa u nzhonzhowedzwa nga Vho-Lugisani na Vho-Mutibammela. Khoro i tshi bva Vho-Mandiwana vha fara vhafunzi nga tshanḓa vha ima navho kule nyana ha vhaṅwe vha vha ṱalutshedza zwauri a vho ngo pfa zwavhuḓi mafhungo avho nga uho u diniwa nga mafhungo a Vho-Lugisani vhe vha kundisa tshelede u dzhena nga zwe vha hanisa vhaṱhannga u badela tshelede ya madzunde na zwiṅwe. Vha tshi isa phanḓa vha amba uri vho diniwa nga kufhindulele kwa Vho-Lugisani malugana na mulandu wa Vho-Tshikweṱa. Zwino ndi hone vha tshi khou zwi pfa zwavhuḓi musi Vho-Mamidze vha tshi khou vha toolela uri naa uḽa musi nga Swondaha ngei zwaloni musi bogisi ḽa mufu ḽo no tsitselwa tshaloni nga dzithambo ho bvelela mini.
“Vhone Vhavenḓa nṋe vho vha vha tshi ḓo pfa ndo bwelwa tshaloni tshithihi na Muanaḽo nga Swondaha ya fhiraho.”
“Mulandu u mini iwe mufunzi wanga ṅwana wa muzwala wa mme anga?”
“Vhavenḓa nṋe ndo ṱulelwa, ndo sukumedzelwa tshaloni tsha mufu Muanaḽo nga ḽivemu.”
“Nga muthu o tou takalaho zwavhuḓi, ndi nnyi onoyo? Zwino ndi mini vha songo mu hwelela khoroni ra mu lifhisa ra dovha ra mu pandela?” Vha tshi ralo vho vha vha tshi khou givha-givha fhasi nga tshiṱiki tshe vha fara nga tshanḓa tshauḽa khathihi na u dzungudza ṱhoho. Ho ḓo fhela tshifhinga vhuvhili havho vho sokou duu, vho lavhelesana zwifhaṱuwo.
Vhafunzi hezwi vho ima na Vho-Mandiwana vha tshi khou amba mafhungo avho, vha vhonala vhe munna mupfufhi mutswuku. Maṱo avho ndi matshena. Ṱhaha ndi ndapfu fhedzi ningo ya hone yo ita tshibwesheshe. Munna wa luhovhi siani ḽa tshanḓa tsha monde ndi vhenevha. Afha kha shama ḽa monde ho khuvhukana zwine zwa nga vho tou wa kana vho tou rwiwa. Shama ḽone ḽi vhonala ḽo zwimba. Zwiambaro ndi sutu ntswu na hemmbe tshena na thai. Zwienda ndi zwitswuku.
III
“Ho vha na luvhi lwa houḽa maṱhannga a no pfi Muanaḽo wa Vho-Raḽineba we a vha e tshikoloni tsha vhufunzi.” Ndi hone vhafunzi vho thoma-ha u toololela Vhavenḓa.
“Hi!” A no tendelela ndi Vho-Mandiwana.
“Ndi murathu wa Phundulu uḽa munna a no nga mpengo. Hoyu muṱhanga o vha e mutendi wa kereke yeneyi yashu ya Luṱere fhano Tshiozwi.”
“Hi!”
“O lovhela tshikoloni hangei Natal, zwino tshitumbu tshawe tsha vhuya nga bogisi nga Mugivhela wo fhelaho. Mushumo wa thabelo mbulungoni wo vha wo farwa nga nṋe.
“Hi!”
“Mushumo wo thoma hayani ha mufu nga iri ya u thoma masiari. Ngangoho nda fara dzithabelo khathihi na u khuthadza vhalidzi, ra livha kerekeni he na hone ra ralo ra konou livha mavhiḓani. Ri tshi mu fhelekedza mavhiḓani nga goloi nṋe na khotsi awe na vhaṅwe vhahulwane vha lushaka na vha kereke ra ranga goloi ya mufu phanḓa.
“Hi!”
“Ri tshi swika getheni ya zwaloni ra ima ra imba luimbo, nda ita thabelo. Ra dzhena zwaloni nga luimbo hafhu. Huno bogisi ḽa tshitumbu ḽa vheiwa tsini na tshalo ra imba nda dovha nda ita thabelo hafhu.”
“Hi!”
“Ro no imba luṅwe luimbo nda konou vhala bugu ya kuswiṱele Bivhilini. Iḽo ḓuvha ndo vhala Evangeli ya Yohane ya fumithihi. Ri tshi fhedza izwo nda rabela ha imbiwa luimbo lwa ḓana-fumaloṱahe.”
“Hi!” Vha tshi ralo vha funga bibi yavho vha daha vha tshi khou thetshelesa.
“Nda laela vhavhulungi uri vha tsitse bogisi nga dzithambo, vho no fhedza izwo, nda laela muṅwe uri a ṱuse mavu nga fosholo nda bonya maṱo uri ri rabele.” 
“Hi!”
“Hei!” Vha tshi ralo vha vhonala vha tshi thoma u ṱungufhala na u amba vha tshi dzungudza ṱhoho. Vho no fhumula nyana nga murahu vha konou ri: “Musi ndo bonya nda tshenuwa ndo sukumedzelwa tshaloni nda wela kha bogisi ḽa tshitumbu nda vhaisala hafha kha phanḓa na kha shama. Gaweni ḽa vhufunzi ḽe nda vha ndo fuka ḽa tiba khofheni. Zwino ndi zwine uyu Lugisani a ri Phundulu we a ita zwenezwo nṋe ndi si zwi ambe kana ndi si mu lifhise?”
“Hi!”
“Ngoho hoyu Lugisani ndi ḓo thoma u mu vhenga ṱaḓulu ha zwithu zwoṱhe. Vha vhone uri a si uri kha dzitshaka hu nga vha na mulalo musi kha mashaka hu si na mulalo…”
“Hi! Naa zwo tou ralo mathina.” Ndi Vhavenḓa. Ambi-ambi maṅwe mafhungo vhoṱhe vha vho thoma u tshimbila u livha mahayani. Vha tshi bva nnḓa ha muḓi vha wana vhamusanda Vho-Mukhotho vho vha lindela.
Ḓuvha ndi musi ḽi tsini na u kovhela musi Vhavenḓa Vho-Mandiwana na Vho-Mukhotho kathihi na Vhafunzi Vho-Sam Mamidze vha tshi fara bada yeneyi khulu i bvaho musanda Mphagane ya livha Dovhoni na u fhirela Dalume. Munna mulapfu ane a ṱudza iṱeli vhe vhone Vho-Mandiwana. Avha vhaṅwe vhavhili thungo ya tshauḽa tsha Vhavenḓa ndi Vho-Mukhotho na vhafunzi vhe vhoṱhe vhuraru havho vha tshimbila vho vhambela. Ho vha hu tshi khou ambiwa zwe khoro ya tshimbilisa zwone uyo musi nga maanḓa hu tshi itwa hu tshi rendiwa Vho-Lugisani.
U bva uyo musi vhafunzi vha thoma u vha na luvhengela-mbiluni na Vho-Lugisani. Ndi uri kha vhafunzi vha ri lwo vha lu lwa vhuvhili musi Vho-Lugisani vha tshi vha shandela mafhungo. U gungula ha hone ha vho nga vhafunzi na vhone arali zwi tshi nga konadzea vha nga dobisa Vho-Lugisani tsuma nga lwayo. “Vha a ḓivha Vhavenḓa, mahoḽa Lugisani khoroni kusini kwawe o nndifhisa rannda dza fumi kha muthu we a ḓa a levha muḓini wanga. Zwino ṋamusi u khou dovha zwiṅwe.” Vhafunzi vha tshi amba izwi ndi musi vho no 
tshimbila kiḽomitha nṋa u bva musanda. Vha tshi ralo avha vhaṅwe vha litsha dziṅwe dzikhani vha thetshelesa vhafunzi khathihi na u thusedza iyo khani. “Hoo, vha amba kha uḽa mulanda wavho na Vho-Mmbi khathihi na mmbwa yavho Maphangule? Naa eneo mafhungo zwiḽa o fhelisa hani?” A no vhudzisa ndi vhamusanda Vho-Mukhotho.
Ndi afha-ha vhafunzi vha tshi vha ṱalutshedza nga hune vha ḓivha fhedzi huṅwe vha sa ambi zwone. Huno zwone zwo bvelelaho ndi hezwi: Ndi uri ho ḓo ri muṅwe musi kha ṅwaha wonoyo we wa fhira hu nga Ḽavhuṱanu vhafunzi vho fara lwendo, muṅwe munna wa midai a no pfi Vho-Mmbi a dala muḓini wa vhafunzi.
Hafha muḓini wa vhafunzi hu na mmbwa khulu ya mamvele na mbipo ino pfi Maphangule. I na maṱo matswuku na mutshila mulapfu u no kokovha fhasi na dumbu ḽihulu ḽine arali i na luvhuli ḽa tou nga ḽi sa swenda fhasi. Mulomo wayo ndi musekene wa dovha wa lapfa sa wa phangwa. Yo hudza mutumbu ya sekena i tshi ya ṱhohoni. I tshimbila yo kotama. I tou nga sa tshiṅwe tshithu-vho lune vhathu vha tshi i sasaladza vha ri ndi phele ya vhafunzi ine vha gada ngayo vhusiku arali vha na dzinyendo. 
Zwino ho ḓo ri zwenezwi Vho-Mmbi vho dzula na Vho-Mariṱa mufumakadzi wa vhafunzi vha thoma u nyefula iyo mmbwa khathihi na u amba uri ndi phele ya vhafunzi. Evho. Vho-Mariṱa u pfa zwenezwo vha dzhenwa nga mbiti vha mbo ḓi taku! Vho-Mmbi vha pfi nga milenzhe shu. Vho-Mmbi nga tshitiko gana. Ndi afha Vho-Mariṱa vha tshi shuma Vho-Mmbi dzitswaro nga maṋo. Vho ri u vha keṅa thovhela. Vho-Mmbi nga u pfa zwi tshi vhavha vhe mukosi muhulu phenene.
Vhathu vha tshi sala vha tshi swika u lamula vha wana avha vhavhili vha tshi khou tsumbudzana muṅwe nga fhasi muṅwe nga nṱha, nga u ralo nga u ralo. Arali ho vha hu si vhalamuli ndi musi huṅwe Vho-Mariṱa vha tshi ḓo vha vho fhedzisa tswaro dza Vho-Mmbi nga maṋo a no nga a shenga. Fhedzi naho zwo ralo tswaro dza havha Vho-Mmbi dzo ṅwalwa kana u olwa makolo na ṋamusi. Mafhungo a hone a tshi vho sengiwa mukomani ha Vho-Lugisani, Vho-Mariṱa vha ima kha fhungo ḽa uri Vho-Mmbi vho lumiwa nga mmbwa Maphangule. Dziṱhanzi dza hanedza dza ri ndi Vho-Mariṱa. Vho-Lugisani vha tshi haṱula uyo mulandu afha Tshiozwi kusini kwavho vha ri Vho-Mariṱa vha bvise fumi ḽa dzirannda. Rannda ṱhanu ha pfi dzi lifhiwa hu tshi tevhedzwa u huvhala ha Vho-Mmbi. Dziṅwe rannda ṱhanu ha pfi Vho-Mariṱa vha fanela u fhomolola mmbwa yavho Maphangule ye vha i zwifhela. 
Zwenezwi vha tshi khou tshimbila vhe vhararu ndi misi Vho-Mamidze vha tshi khou amba haya mafhungo vha tshi ita vha tshi a peamisa vhukuma na u gungulela Vho-Lugisani. “Hoyu Lugisani mushumoni wa khoro kha bvisiwe. Fhedzi naho o no mela midzi sa shamboḓa-vhadzimu miṱangani, ri ḓo mu ṱasulela nnḓa a ḓo dzula kha lutambo zwa nga tshikhopha. Vhathu, areḓi! Nṋe ndi kha ḓi pambutshela hayani.” Vhafunzi vha tshi amba izwi vho vha vho no pambutshela kha nḓila i livhaho hayani ha havho.
“Ndi zwone vhafunzi arali vha tshi kona vha mmbone kana vha vhonane na vhamusanda Vho-Mukhotho malugana na hoyu Lugisani. Vha tshi ḓa hu funa vho vuwa nga khwali vha fara dza mapfeṋe. Vha khou zwi pfa?” Ndi Vho-Mandiwana vha ambaho na vhone vha tshi vho pambutshela kha nḓila i tselaho Muhuyuni wa Tshiozwi. Ndi yone nḓila i livhaho mahayani a avha vhakalaha vhavhili.
“Ndi zwone ndi ḓo vhona uri ndi ḓo bva hani!” Ndi vhafunzi vha fhindulaho nga u vhidzelela musi vho no vha kule nyana.
Avha vhakalaha vhavhili vha tshi fhira afha Muhuyuni wa Tshiozwi ndi musi ḽo no nzwii na makhwitha a tshi vho thoma u lila na u tamba henefho ḽirini.
“Inwi vhone Vho-Mukhotho, “ndi Vho-Mandiwana vho thoma u gungulela Vho-Lugisani, “haya mafhungo a mufunzi ṋamusi a nkhumbudza houḽa ṅwaha we Ratshilumela Budzwa a via ṅwananga Tshiwanḓalani uḽa we a vha o mu mala e musadzi wawe. Ri tshi vho ri ri pandele hoyu Budzwa ene Lugisani na Mutiba khathihi na uyu thovhela washu Mphaga o ḽiswaho, o rangwaho phanḓa nga phamba ya Lugisani, vha ṅaṅa na u tsireledza Budzwa. Nazwino haya mafhungo nda a elekanya ndi pfa mbilu yanga yo tou nde.”
Vho-Mukhotho vha tshi vha farisa kha ayo mafhungo vhe ri, “Hayo mafhungo a ṅwana wavho vha songo vhuya vha a litsha vhuhulu kha vha tou a tshimbilela. Vha ri muthu u a rengwa sa kholomo kani?”
“Hai! Na khathihi hayo mafhungo ha athu u fhela, vhuhulu na ene Lugisani u ḓo fa a tevhela ṅwananga.” Ndi Vho-Mandiwana vha ambaho vhoṱhe vhuvhili havho vho no wela mulambo wa Marombeni vha tshi vho gonya kuvhanga ku gonyelaho muḓini wavho. Vho vha vha tshi dina nga u ita vha tshi zwifhela Vho-Budzwa malugana na kulovhele kwa ṅwana wavho Tshiwanḓalani.
Mathina mafhungo o vha o tshimbila nga hei nḓila: Hoyu Tshiwanḓalani o vha o maliwa nga muṅwe muṱhannga a no pfi Ratshilumela Budzwa a no dzula Tshiozwi. Hoyu Budzwa o ḓo ri nga muṅwe ṅwaha a tshi vhuya makhuwani nga Khushumusi a vhuya na musidzana wa Mutswana.
Tshiwanḓalani ene a si pfane na muhadzinga wawe. A mu vhivha lwe ha vuwa dzitsemano na dzinndwa dza u farana nga zwanḓa nga vhukati na u itana muloi lu si na musi.
Zwo ralo Budzwa a ima na muswa. Uḽa mulala a tshi vhona zwo ralo a dinalea zwinzhi lwe a humbula u ḓifunga. A elekanya uri a tshi fa lufu lwawe lu fanela u kwama hoyu Budzwa na muselwa wawe.
Ndi hone a tshi ṱuwa a ya silahani ya Vho-Madida ngei Hamutiba a renga malofha a kholomo yo ṱhavhiwaho ḽeneḽo ḓuvha nga lulege a tou a dzumba. Ha ri hu nga madekwana munna wawe a sa athu u vhuya nyendoni dzawe tshifhinga tsha musi muselwa e kha khakhathi ya u bika, a mbo ḓi dzhia aḽa malofha a shela kha musiamelo wa mmbete ngei nḓuni khulwane, a shela na fhasi ha mmbete. Maṅwe makovho a a rothisela kha tshiukhuvha, u bva henefho a rothisa maṅwe nḓilani u swika khoroni ya muḓi.
O no fhedza afho a tswa muṅwadzi wa munna na zwienda zwa munna wawe a zwi ambara zwoṱhe. Aḽa malofha a dovha a a rothisa hafhu na nḓila i livhaho kutivhani kwa Ditimbu kha 
mulambo wa Marombeni. Tsini na Ditimbu hu na muri wa tshikululu hu re na lutombo. Ndi he a swika a shela maṅwe malofha kha lutombo henefho tsindeni ḽa tshikululu. O no fhedza izwo a ḓivhofhelela guyo ḽihulu mukuloni a ḓiposa Ditimbu he a fela hone nga ṅwambo wa vivho.
Nga matsheloni vhathu vha tshi vhona malofha vha tshenuwa zwinzhi. Vha londa nga eneo malofha na tshienda tsha Budzwa vha ḓa vha guma nga tshikululu.
“Tshukhwi! A si ṅwananga tshiḽa tshi no khou papamala maḓini?” Ndi Vhavenḓa vhe vha vhona zwithu zwi no nga milenzhe ya muthu na dzirokho zwo papamala nṱha ha maḓi. Vha tshi dzhena vha tshi sedza vha wana ngangoho e muthu. Vha mu hohela nnḓa na ḽeneḽo tombo vha mu ladza henefho tsini na tshikululu na guyo ḽawe mukuloni.
Musi mapholisa vho no swika vha tshi mu sedza zwavhuḓi vha wana maṱo, ningo, zwikunwe na zwiṅwe zwiraḓo zwo nongoliwa kana u ṱhukhukanywa nga zwikhokhonono zwa maḓini na maḓemeḓu.
“Hai! Vhone Vho-Sedzheni na vhoinwi maṅwe mapholisa, nṋe a thi vhuyi nda ri ndi muṅwe muthu lini arali e si Ratshilumela Budzwa o viaho ṅwana wanga. Ndo amba nda ri hoyu muṱa wa ha Budzwa a si vhathu ndi vhaloi.” Vho-Mandiwana vha tshi amba aya mafhungo vho vha vho sokou ima vho farelela tshiṱefu khathihi na u femeleka. Vho-Nyamueni mme a Tshiwanḓalani vho vha vho ṋoka vho sokou khurumela nguvho yavho vho dzula tsini na tshitumbu na vhaṅwe vhakegulu.
“Naho zwienda na muṅwadzi zwi zwa Budzwa a ri koni uri ndi ene zwino. Ene fhedzi ra mu wana ri ḓo mu valela tshiṱokisini uri a ṱanzilele uri na musadzi wawe a tshi ngala-ngala o vha e ngafhi?”
Avha Vho-Sedzheni vha tshi kha ḓi vha vho amba enea mafhungo muṅwe wa mapholisa maṱuku a ri khavho, “Hoyo Budzwa ane vha khou amba ngae zwino u tshiṱokisini kale. O farwa nga nṋe mulovha nga matsheloni nga iri ya fumi fhaḽa tshiṱitshini tsha dzibisi Dalume. Ndo mu fara na vhaṅwe vhanzhi nga mulandu wa u koloda muthelo.”
Haya mafhungo naho o sengiwa a ho ngo wanala mulandu kha Budzwa. Tsho salaho ho vha vengo vhukati ha vha ha Mandiwana na vha ha Budzwa. Vho vhengana lwe Vho-Langanani Mandiwana vha tama Budzwa a tshi pfuluwa hafho shangoni. Sa muhulwane wa khoro vha zwi ita mafhungo e a vhuya a swika na khoroni khulwane Mphagane.
Ha ri ḽiṅwe ḓuvha mafhungo a hone a tshi khou sengiwa Vho-Budzwa vho no tou sala huṱuku-ṱuku u shakulwa afho shangoni ha vuwa hu Vho-Lugisani vha ri kha khoro: “Vhuṱanzi ha uri Vho-Budzwa vho via ro vhu ṱoḓa khoroni dza tshikhuwani ri si vhu wane, zwino na kha ino khoro a ri vhu wani. Vho-Budzwa vha si nga thathiwe shangoni nga ṅwambo wa uri ha pfi vha na phungo ya u via. Arali havha Vho-Budzwa vha tshi khou thathiwa nga ṅwambo wa phungo ya u via vhuhulu hu thoma u ṱuwa vhanzhi vhe vha vha na phungo yeneyo.” Avha Vho-Mandiwana u pfa zwenezwo vha fashea ṱhaha ngauri na vhone vho vhuya vha vha na phungo ya u via kale ṅwaha we vhothovhela Mphaga vha dzhena vhuhosini.
“Nṋe Mutiba ndi ḓadzisa fhungo ḽa Vho-Lugisani ndi ri: Ḓuvha ḽa iyo khombo Budzwa o lala tshiṱokisini Dalume, zwino arali ngangoho Budzwa o via a si tshiifa o via na mapholisa khathihi na madzhisiṱaraṱa?” Vhavenḓa itsho tshifhinga vha sokou nadzo goo! 
“Nṋe Mukhotho nda ṱangana na hoyu Lugisani hu vhusiku ndi nga mu rema a fa. Ndi zwone Vhavenḓa ḽo kovhela. Ri ḓo ḓi vhonana ḽo tsha.” Vha tshi ralo ha vha uri vha khou fhambana. Vhavenḓa vha dzhena hayani havho Vho-Mukhotho vha fhirela ha havho-vho.
Vhavenḓa u swika muṱani uyo musi vha si dzedze na u amba na muthu vha si ambe.
Vhusiku uho Vhavenḓa vha eḓela vha tshi ḽora Budzwa na Vho-Lugisani khathihi na musadzi-wa-vhaṋe Tshiwanḓalani. Vha tshi ḓa vho vha vho tou vhambela musadzi-wa-vhaṋe e vhukati, Vho-Budzwa vhe thungo ya tshauḽa tshawe, Vho-Lugisani nga ngei-vho. Vho vha vho ambara maṱongo a no nga a vhadzimu vha malombo, fhedzi mivhala ya eneo maṱongo i tshi nga lutombo na muridili nga vhukati. Dzikhunduni vhoṱhe vho ḓishamula nga dzithambo dzi re na mashaphu ngeno kha dzipfunelo dzadzo. Ṱhohoni vhoṱhe vho ambara zwilemba zwa mashaphu a no guma kha mahaḓa. Vho Budzwa vho vha vho fara ḽikhavha ḽihulu ḽi no nga ḽa ha mabasha, ngeno Vho-Lugisani vho fara tsanga khulu. Vhuhali ha mafumo aya vhu tshi vhonala u vhengama. Vha tshi ḓa ndi musi Vhavenḓa vho ḓidzulela kha tshidulo lufherani lwa nnḓu yavho hu nga maṱavhelo.
Uḽa Tshiwanḓalani vha vhona o no shanduka tshivhumbeo a si tsha nga sa uḽa musadzi mupfufhi wa tshipheṱhe tsha mbina, hai, o no thuphuluwa na u onyolowa lwe a tou ṱomboṱolowa zwinzhi. Vha tshi ḓa a vha ḓi nga zwavhuḓi, vha ḓa avha vha vhanna vha tshi nga u hoha uyu wa musadzi. Vha tshi ralo dziḽa thambo dzo vhofhaho maṱongo dzi tshi nga dzi khou vhofholowa na u pombolowa nga u tou ongolowa. Maṱongo one a tshi nga a khou dzunguluwa nga muya. Vha tshi dzungudza ḽikhavha na tsanga nga vhulapfu hazwo ho kalulaho Vhavenḓa vha vhona zwi tshi tou nga zwi khou songolowa.
“Ṋamusi ri ḓo u lugisa iwe Muvenḓa! Ndi mini u tshi ri nṋe Budzwa ndi a via?” U ralo o angaladza ḽiḽa ḽikhavha a tshi ṱoḓou rema Vhavenḓa.
“Ni khou fhedza tshifhinga Budzwa! Muvenḓa kha ri mu vhulahe nga u tou mu remekanya! U khou bwa uri nṋe ndi thathiwe fhano.” Ndi Vho-Lugisani.
Vhavenḓa u pfa Vho-Lugisani vha tshi ralo vha mbo ḓi taku. Ngomu nḓuni khithi. Vho no dzhena nḓuni vha doba tshigidi tshavho vha ṱaṱela dzigulu. Vha ima vha tshi kha ḓi elekanya hone mbiluni yavho vha fhedza nga ḽa uri:
Budzwa na Lugisani ndi kale ndo elekanya u vha vhulaha, zwino ndi kha ḓi elekanya mini? Nṱhani ha u ṱolou dovholola u humbula zwe muthu a dzula o zwi humbula ndi khwine u ita zwe muthu a humbula zwino. Vho ri u ṋewa maanḓa nga wonoyo muhumbulo vha mbo ḓi ri nnḓa kwaṱa. Vha sumba Budzwa nga tshigidi vha ri thuu. Budzwa a ri nga tshitiko gana. Vha fhedzisela nga Lugisani vha ri goo. Uḽa a mbo ḓi fhasi hwiri. Vha tshi ralo vha mbo ḓi phapha, vukuluku, vha wana uri mathina ndi muḽoro.
Maḓautsha a yeneyi Swondaha Vhavenḓa u vuwa vha ambara vha bvela muṱani. Ndi tshifhinga tsha musi khuhu dzi tshi vho lila lwa u fhedza.
Muḽoro uyu u nga wo vha ritha ngauri vha vhonala vha tshi vho tshimbila na u mona-mona muḓi woṱhe. Fhungo ḽe vha ḽi fara zwino kha uyo muḽoro ḽa vha heḽiya ḽa u ṱoḓou vhulahwa nga Vho-Lugisani vha tshi ri ndi mini vha tshi ṱoḓou pandelwa.
Hone haya mafhungo Vho-Lugisani vho vha vha sa a ḓivhi na khathihi. Ho vha hu vhukwila ha tshiphiri tshihulu tsha vhone Vho-Mandiwana na khonani yavho Vho-Mukhotho. Zwino hafha vha tshi khou ralo u tandula muḓi woṱhe dzo vha dzi nyofho dza uri kani-ha uyo muḽoro u nga vha u tshi khou amba zwone zwauri vha nga vhulahwa.
Zwenezwi Vhavenḓa vha tshi guma nga khoro u tandula muḓi wavho vha ima nga u vhona hu tshi khou swika zwithu zwivhili zwi no nga vhathu sa hafhaḽaa. A vho ngo zwi vhona zwavhuḓi ngauri ho vha hu tshee na luswiswi lwe lwa engedzedzwa u sa vhonadza nga ṅwambo wa vhusuṱo na khuli. U vhona zwenezwo Vhavenḓa vha humela nḓuni nga u ṱavhanya vha swika vha ṱaṱela tshigidi tshavho misili. Vho no fhedza izwo vha dzima luvhone vha dzula vho ima muṋangoni vho lavhelesa nnḓa khathihi na u sumba tshigidi tshavho nnḓa.
IV
“Ndaa! Mbilalume! Ndau muḓini!”… Ha vha u dzhena ha avha vhaeni. Vho-Tshenuwani mufumakadzi muṱuku wa Vhavenḓa vhe na vhone vha vha vho no vuwa vha tshi khou vhasa mulilo tshiṱangani vha ṱavhanya vha vha ḓivha nga maipfi vha vha ṱanganedza. “Kha ri swikiswe zwashu kha Vhavenḓa. Kana vho no vuwa zwino?” Ndi muṅwe wa avha vhaeni vhavhili.
“Vho no vuwa kale.” Ndi Vho-Tshenuwani.
Musi Vho-Tshenuwani vha tshi ya kha Vhavenḓa u yo swikisa avho vhaeni vha wana Vhavenḓa vho dovha vha funga luvhone khathihi na u dzumba tshigidi tshavho zwa nga a ho ngo bvelela tshithu. Tshiitisi tshihulu tshe tsha ita uri nyofho dzi ṱuwe kha Vhavenḓa a vha mafhungo a uri vhaḽa vhaeni vha tshi thoma u swielelwa nga mufumakadzi wavho vho vha ḓivha nga maipfi.
Ha ri vho no swikiswa khathihi na u swielelwa ngei nḓuni ṱhukhu ine Vhavenḓa vha ḓi swielela vhaeni vhahulwane, Vhavenḓa vha vusa vhaeni vhavho; Vho-Khangale Mukhotho khathihi na vhafunzi Vho-Mamidze. Ndi misi ḽo no mbala na khuhu dzi tshi vho tshimbila muṱani hu tshi vho vhonadza.
“Ndau Vhavenḓa,” Ndi Vho-Mukhotho zwino, “vha tshi vhona ro fhinduwa nga u rali havha vhafunzi madekwe vho dzedza hanengei muḓini wa hashu vho ḓa nga dzimbilahelo dzavho,”
“Hi!”
“Vha ri vha khou dinalea nga kufhindulele kwa milandu nga Vho-Lugisani khoroni misi yoṱhe nga maanḓa nga zwe mafhungo avho a fhinduliswa zwone mulovha hangei khoroni.”
“Tsho! Izwi ndi ayo! Nṋe ndo vha ndi tshi vha ṱoḓou mmbudzavho maṅwe mafhungo nga nnḓa ha hoyo mpengo.”
Ndi musi Vhavenḓa vha tshi vho sumbedza u dinalea, fhedzi vha ṱavhanya u ḓifara nga u kanganyedza u dinalea nga u ṱaṱela bibi yavho fola. Vho no ralo vha i funga vha daha. Avha Vho-Mukhotho vhone vha ṱalutshedza nga u ḓala zwe vhafunzi vha vhilahelisa zwone. Vha tshi isa phanḓa havha Vho-Mukhotho vha ri kha Vhavenḓa “Arali avha Vho-Mamidze vha sa vhudza vhone muhulwane wa khoro vha vhudze nnyi hedzo mbilahelo dzavho? Vhafunzi nṋe a thi vha soli ngauri a vha khou ita zwitshele kha vhathu vhaṅwe.”
“Ii, izwo vha amba zwone muhali, ndi uri kha nṋe a hu tshe na fhungo ḽine nda ḓo ḽi amba malugana na hoyu Lugisani arali hu si uri a pandelwe nga u ṱavhanya fhano Mphagane.” Vhavenḓa vha tshi amba izwo ndi musi vho no lavhelesa Vho-Mamidze. “Vhone vhafunzi vha ri mini arali Lugisani a tshi nga pandelwa khoroni khathihi na fhano shangoni?”
“Arali zwi tshi nga itea zwauri a ṱuwe zwi nga ralo. Zwi thusa mini a tshi khou ri tambudza?” A no ḓadzisa iḽo fhungo a vha vhafunzi Vho-Mamidze.
Tshifhinga ndi musi ḓuvha ḽo no tsha lune nnyi na nnyi o dzulaho nḓuni a nga kona u ṅwala na u vhala hu si na luvhone. Vhuraru havho vho dzula henefho nḓuni ṱhukhu ya Vhavenḓa. Hu khou langaniwa mafhungo manzhi ane arali o piringanyiwa havha Vho-Lugisani vha nga pandeliwa hafha khoroni na shangoni. Vhafunzi vha pfa Vho-Mandiwana na Vho-Mukhotho vha tshi vha toololela zwiphiri zwinzhi zwe vha zwi lingedza u luṱanya Vho-Lugisani na vhothovhela Mphaga khathihi na shango, fhedzi kha oṱhe e vhafunzi vha a pfa ndi a uri havho vhakalaha vho kundwa na maṅwe maano o salaho a vha tshe na nga nnḓa ha u gungula na u ḓo tou ṱoḓa thuso kha muṅwe muthu arali zwi tshi nga konadzea.
Ha ri vho no langana mafhungo manzhi nga ha u pandelisa Vho-Lugisani ha vuwa hu Vho-Mukhotho vha ri kha Vho-Mandiwana, “Nṋe ndi humbula haaḽa mafhungo e ra mu linga ngao mahoḽa hangei muḓini wa ṅwana wavho, Sara, uri arali ra nga a dovha huṅwe ri nga mu ṱusa hoyu muṱhannga. Vhone Vhavenḓa vha ri mini ngao?”
“Haaḽa mafhungo a nga si tha shuma muhali vhunga ro mu ponyokisa hezwo mahoḽa, vha vhone uri houḽa muthu u na masutu na thidza khathihi na luvhudzi.” Ndi Vho-Mandiwana vha ambaho vha tshi khou alamula na u onyolowa.
“Nna hone mahoḽa vho vha vho tou mu itisa hani? Kha vha ḓo nṱalutshedza-vho ndi pfe khamusi ndo no pfa zwenezwo ndo vha ndi tshi nga vha thusa nga maṅwe maano uri hoyu Lugisani a tsiruwe hafha mushumoni wa khoro.” Ndi vhafunzi vha vhudzisesaho nga u ralo.
Vho-Mukhotho vha tshi vhona zwauri vhafunzi na vhone vha tama u vha thusa na u vha phalala kha nndwa yavho na Vho-Lugisani vha ri khavho, “Vhafunzi haya ndi mafhungo ane a tou vha a tshidzumbe tshihulu ane ri si tame a tshi sokou phuliwa, fhedzi ngauri vhone vho ḓilugisela u ri thusa ri ḓo vha ṱalutshedza. Tenda vhone vha si vhe na mulomoni.” Ndi afha avha vhakalaha vha tshi ṱalutshedza mafhungo a musi vha tshi ṱoḓou vhulaha havho Vho-Lugisani nga ṅwaha we wa fhira.
Nga hoyo ṅwaha havha vhakalaha vhavhili vho ḓo vhofha fhungo ḽa tshiphiri tsha u vhulaha Vho-Lugisani nga tshiganame. Tshiganame tsha hone tsho wanala kha maine wa kale wa vhenevha vhakalaha a no pfi Tshiwisamitondo ane a dzula shangoni ḽa Maṱahe seli na Mulongoḓi.
Tsho no wanala tsha fhiwa ṅwana wa Vhavenḓa o maliwaho henefho Tshiozwi a no pfi Vho-Sara. A ri o no laiwa nga maanḓa na uri a si vhe na luvalo ngangoho uyu musadzi a mbo ḓi shela tshiḽa tshiganame halwani ha tshikhuwa kha tshiboḓelo tsha tshinipi a tou tshi dzumba.
Ḽiṅwe ḓuvha Vho-Lugisani vha ya hafho muḓini halwani. Iḽo ḓuvha naho Vho-Lugisani vho vha vho hu ḓowelesa a vho ngo ya vhe vhoṱhe lini. Vho ṱuwa na muṅwe muṱhannga a no pfi Bidzha. U swika vha mbo ḓi humbela tshinipi.
“Kha vha ṱavhanye u shela Vho-Sara ri na babalasi nga maanḓa ro nwesa madekwe hangei Dalume he ra dzedza hone.” A no ralo ndi Vho-Bidzha.
“Hanga vha a vhu ḓivha, kha vhu vhe “Mainstay,” nṋe ndi pfana nga maanḓa na hoho halwa, nahone ṋamusi hayani ndi ḓo sevha nga ṋama ya u gotsha na vhuswa ha mutuku wa mavhele.” A si Vho-Lugisani hafhu. Sei-sei vhuḽa halwa ha ḓa.
Ho no swika uyu Bidzha ndi u vhu dzhavhula vhu tshanḓani tsha Vho-Sara. “Hai mani Vho-Bidzha vha songo vhu nwa a si havho ndi halwa ha Vho-Lugisani!” Vho-Sara vha ralo vho ragalala vho fara tshanḓa tsha Vho-Bidzha nga zwanḓa zwivhili vha tshi tou femeleka thovhela. Vho-Bidzha vha mbo ḓi omelela ḽiḽa boḓelo vha ḽi vula vhe vhuḽa halwa gudu, gudu, kotyo khobi. “Ngoho vhathu kha vha ṱuwe muḓini wanga halwa ho fhela! Vhathu ḽiṅwe ḓuvha vha ḓo fa nga miḽo nandi!” U ralo Vho-Sara vha humela tshiṱangani vho sinyuwa vha si tsha bvela nnḓa.
Mafumo a ḽa vhavhandameli. Tshivenḓa tshi tshi ralo kanzhi a tshi wi fhasi. Dzuli-dzuli avha vhanna vhavhili vha mbo ḓi ṱuwa vha ya mahayani avho.
Vho-Sara u vhona uri Vho-Lugisani vho ponyoka vhe ri, vha gidimela u yo sevhela baba. Vhavenḓa u pfa zwenezwo vha mbo ḓi ri, vha ya muḓini wa Bidzha sa mufhiri. Vha tshi swika vha wana Bidzha a tshi khou binalala na u shanavhiḓa a sa koni u amba. Vha tshi vhudzisesa vhuṱanzi kha mme awe Vho-Musandiwa uri o ḽa mini na uri u bva ngafhi, vha wana hu si na vhuṱanzi sa izwi ene muṋe Bidzha tshe a vhuya hezwo hu nga matsheloni a sa athu amba na muthu tshawe hu u bidigama.
Vho no pfa izwo vha ima vhe duu, vho farelela tshiṱefu, mbiluni vha elekanya uri arali vha nga ṱuṱuwedza uri hoyo Bidzha a ye sibadela tshiḽa tshiphiri tshi ḓo bvela khagala ṅwana wavho a ḓo fariwa na vhone vha ḓo kwamiwa nga haya mafhungo khathihi na u ḓo senga lugaga. Vho ima henefho vha ḓelwa nga muhumbulo wa uri ndi khwine hu tshi vhidzwa onouḽa ṅanga yavho Tshiwisamitondo a mu khokhovhedze uri a mbo ḓi vha mafhungo a no ḓo sengiwa nga zwalo na zwipuku henengei mavhiḓani. Vha tshi elekanya vha wana Bidzha e tshisiwana lune arali vha nga laula uri a vhulungwe zwi nga shuma.
“Iwe vha ha Bidzha, a si khwine ni tshi vhidza ṅanga uyo muthu a wana dziphamba na tsemo a aravhela khamusi a nga nwa a ṱanza a konou amba. Hezwi zwi tou nga ndi thuri dzo mu dzhenaho.” Ndi Vho-Mandiwana vha tshi ralo u eletshedza tshiloi. Vho-Musandiwa mme a Bidzha vho no vhudzisesa kha Vhavenḓa arali vha tshi ḓivha ṅanga i konaho zwenezwo, Vhavenḓa vha vha eletshedza nga ha Vho-Tshiwisamitondo. Vhaḽa vha tenda. Ha mbo ḓi rumelwa muthu nga shishi ha uyo maine.
Maine a tshi swika a sa athu u ilafha mulwadze wawe Vhavenḓa vha mu kwetedza vha ima nae thungo vha mu hevhedza vha ri, “Kha luvhedziwe u shavhisa luambo.” Vho-Tshiwisamitondo vha tindinganya nzunzu dzavho, Bidzha a nwiswa mushonga nga luṋanga lwa maine luhulwane vhukuma lune ene muṋe walwo a ri lu pfi luphondo.
Nga maḓautsha a tevhelaho Bidzha wa vhathu a vuwa e munna-wa-vhaṋe. Vhavenḓa na Vho-Mukhotho vha mbo ḓi ṱuṱuwedza uri mufu a vhulungwe a sa athu u tshinyala vhunga musi wonoyo ho vha hu tshi fhisa nga maanḓa. Zwa ḓa zwa itea nga u ralo ha mbo ḓi vha u fa ha Bidzha na mafhungo awe.
“Vhone Vho-Mamidze mufunzi wanga, vha songo vhuya vha amba haya mafhungo.” Ndi Vho-Mandiwana vha ambaho na tshifhaṱuwo tshi tshi sumbedza uri vho amba ngoho yavho yoṱhe iḽo ḓuvha. “Ayo Vhavenḓa nṋe ndi nga si ambe, nahone o vhuya ayo mafhungo o no hangwiwa nga vhanzhi. Tsho fanelaho Lugisani a si u vhulaha ha u shulula malofha lini, hai, ndi u vhulaha ho ṱalifhaho ha musalauno.” Ndi vhafunzi musi na vhone vha tshi sumbedza u vha muthihi na avha vhakalaha vhavhili.
“U vhulaha ho ṱalifhaho vha amba mini vhafunzi? Nahone arali hu si u shulula malofha, muthu ni nga mu vhulaha hani?” Hu vhudzisa vhamusanda Vho-Mukhotho vho akhamala zwinzhi mafhungo o ambiwaho nga vhafunzi. “U vhulaha ho ṱalifhaho a si u shulula malofha muhali, fhedzi ndi u ṱangula dakalo ḽa muthu tshoṱhe lune onoyo muthu kha u fa na u tshila a nga ḓinangela tshithihi tsha zwenezwo ene muṋe. Kanzhi muthu u anza u ḓinangela u fa. Vhutshilo vhu si na dakalo ho fa ngauri mufu ha sei, na o ṱungufhalaho ha sei, tshawe u fhira mufu nga u ene a kona u tshimbila.” 
“Zwino vhafunzi vhanga,” ndi Vho-Mandiwana, “dakalo ḽa muthu ḽi ṱanguliswa hani?” 
“Dakalo ḽa muthu ḽi pandelwa nga vhulwadze kana nga u fhiriṱanya ṱhalukanyo ya muthu kana nga u mu kundisa u wana zwithu zwine a zwi funesa kha vhutshilo hawe. Zwino muhali wanga, Lugisani ndi muthu we ra aluwa roṱhe makhuwani. Ro vha ri dzikhonani dzine dza somolana zwoṱhe zwa haṋwani masiari na vhusiku. Oṱhe madzanga a mbilu yawe ndi a a ḓivha.” Ndi afha-ha havha vhafunzi vha tshi ṱalutshedza uri Vho-Lugisani ndi muthu we a vha o ḓiimisela u fhaṱa vhengele ḽa mahalwa a tshikhuwa hu si kale. Vhafunzi vha amba uri Vho-Lugisani vho vha vho no humbela thendelo ya u fhaṱa ḽeneḽo vhengele henefho Tshiozwi vha tou hanelwa nga masheleni a u thoma wonoyo mushumo nge a vha a tshi kha ḓi ṱahela zwiṱuku. Tshelede ine Vho-Lugisani vha ṱoḓou fhaṱa ngayo iḽo vhengele vho vha vha tshi i wana nga u rengisa mitshelo na miroho khathihi na mahalwa misi yoṱhe. Vho vha vhe na tsimu ya mitshelo ya tshaka-tshaka na iṅwe tsimu ya miroho yo fhambanaho. Halwa vho vha vha tshi rengisa mahafhe na zwikambi zwa tshikhuwa. Kha zwikambi vho vha vha tshi rengisa nga nnḓa ha mulayo. Vho vha vha tshi wana masheleni a ḓivhaleaho nga ḓuvha lwe nga murahu ha miṅwaha mivhili vha nga thoma bindu ḽavho. Tshihulu-hulu tshe tsha itisa uri mabindu avho a tshimbile zwavhuḓi ho vha uri muvhundu wavho wa Tshiozwi wa vha na vhathu vhanzhi.
Huno vhafunzi vha tshi isa phanḓa vha ri, “Ndi u fhiriṱanya ṱhalukanyo ya muthu kana u mu lwisa na shango zwi dzindelaho na u lengisa lwa u kundisa muthu u swikela u wana dzanga ḽa mbilu yawe kana tshipikwa. U kundwa nga u wana dzanga ḽa mbilu yau kana tshipikwa zwi ṱangula dakalo. U ṱangulwa dakalo ndi u fa. Fhedzi tshine riṋe ra langana tshone ṋamusi ndi u mu dzindela na u mu thithisa kha mabindu awe nga nḓila yo ṱalifhaho, nahone yo dzumbamaho. Arali ra kundwa ndi hone-ha nga ḽiṅwe ḓuvha ri tshi ḓo langana a u mu fhiriṱanya na vhathu ro ita tshinwi dzivhani ḽihulu ḽo dzikukanaho,” Vha tshi ralo vha amba vho rafha na maṱo. Vhothovhela Mphaga ndi muthu we tshifhinga tshoṱhe vha dzula vha tshi vhilahela nga shango ḽa Dovhoni, ḽe ḽa vha ḽi tshi vhuswa nga vhakegulu fhedzi. Mukoma o vha e Vho-Maḓilonga ngeno khosi e Vho-Nyamalwela Singo. Huno iyo mbilahelo ya vhothovhela vhafunzi vho vha vho no i guda kale uri i a vha ṱhavha. Kha mashango oṱhe a Vho-Mphaga ḽo vha ḽi ḽone shango ḽe ḽa vha ḽi tshi kha ḓi vha murahu. 
Zwino havha Vho-Mphaga na Vho-Lugisani zwauri ndi mashaka, vhafunzi vho vha vha tshi zwi ḓivha na zwauri Vho-Mphaga na Lugisani dzo vha dzi khonani khulu vho vha vho no zwi vhona. Vho vha vha tshi anḓana lune hu si vhe na muṅwe we a vha a tshi tama u khakhela muṅwe. Ndi zwe Vho-Mamidze vha elekanya uri u itela uri Vho-Mphaga vha si tsha vhilahela nga shango ḽa Dovhoni ndi khwine havha Vho-Lugisani vha tshi pfuluswa hafha Tshiozwi vha ya u vha mukoma hangei Dovhoni tshiimoni tsha Vho-Maḓilonga; Vho-Maḓilonga vha ḓe ngeno Tshiozwi. Arali Vho-Lugisani vha tshi hana u ya Dovhoni vhukonani havho na Vho-Mphaga vhu ḓo thithisea lune zwa ḓo kwama mabindu avho zwinzhi. Hu ḓi nga arali vha tenda mabindu avho a ḓo thithisea, ḽiḽa vhengele ḽa zwikambi ḽi si tsha ḓo vha hone.
Zwino ha ri Vho-Mamidze vho no ṱalutshedza haya mafhungo dzikhonani dzavho nga hune vha kona, vha ri khavho, “Zwino mahosi anga haya mafhungo vha fanela u vhudza thovhela nga nḓila ya tshiphiri tshihulu lune hoyu thovhela a sa ḓo zwi vhona zwauri hoyu Lugisani ri khou mu fheṱa. Vho-Mphaga vha fanela u ṱalutshedzwa uri arali Lugisani a tshi ḓo hana vha si tende. Nahone u bva ṋamusi Lugisani a songo tsha sasaladziwa phanḓa ha khosi. Tshashu ri fanela u mu ḓifhisa na u mu themendela phanḓa ha khosi ri tshi mu khoḓa. Hu ḓi nga arali vha tshi rali u ya u ḓifhisa hoyu Lugisani kha vhothovhela vha songo hangwa luṋanga lwa burandi tshifhinga tshoṱhe.” Vha tshi isa phanḓa vha ṱalutshedza vhukuma uri Vho-Lugisani hayo mafhungo arali Vho-Mphaga vha nga a shumisa a ḓo vha ṱungufhadza u swika nga lufu, na uri tshiṅwe tshifhinga vha nga shavhela makhuwani vha kholwa henengei. Tshihuluhulu uyo musi Vho-Mamidze vha laya dzikhonani dzavho uri Vho-Mphaga hayo mafhungo vha fanela u vhudzwa nga nḓila yo dzikaho nahone hu si na vhaṅwe vhathu. “Haya mafhungo vhone Vho-Mandiwana vha fanela u a humbula vha a ḓowela lune vha tshi ḓo vhudza thovhela zwa nga vho tou a humbula vhone vhaṋe, a si nṋe we nda vha funḓedza.” Ndi Vho-Mamidze. Vhone vhaṋe vhafunzi vha amba na u ombedzela uri vha si pfale.
Vho-Mandiwana vha tshi pfa ayo mafhungo vha takala zwinzhi. Tshihuluhulu vha takalela muhumbulo wa u ḓisiwa ha khaladzi avho Vho-Maḓilonga Tshiozwi. Vha elekanya uri arali zwa konadzea khaladzi avho vha ḓo dzhia muvhundu wa Vho-Lugisani u re na vhathu vhanzhi khathihi na masimu vha wana na vhone vha tshi ḓo wana muḽo muhulu. Kha mafhungo a u sudzulusa Vho-Lugisani vha tshi a elekanya vha wana e mafhungo maṱukuṱuku sa izwo vhe muṅwe wa vhavhei vha mahosi kha ḽa Mphagane.
“Haya mafhungo avho vhafunzi a tou pfala zwavhuḓi nahone a ri a nyadzi ngauri ro no neta nga hoyu Lugisani. Tshidini vhafunzi vhanga, kha vhothovhela a hu funi u ya nṋe ngauri vha nga zwi vhona uri khamusi nṋe ndi khou itela khaladzi anga vhudzulo.”
A no ralo u landula avha Vho-Mandiwana.
Fhungo ḽe vha vhofha nga maṱavhelo a yeneyo Swondaha ha pfi vhamusanda Vho-Mukhotho vha vhe vhone vha no ḓo vhonana na vhothovhela nga nḓila ya thondo. Ha pfi nga maḓautsha a Musumbuluwo u tevhelaho Vho-Mukhotho vha fanela u gonya thavhani Mphagane.
V
Uḽa Musumbuluwo we avha vhahulwane vha langana u ḓo rumela Vho-Mukhotho ngei Mphagane u sa athu u vhonwa nga vhathu nga nnḓa ha vhaloi, Vho-Mukhotho vha vha vho no wa musanda Mphagane. U swika musanda vha mbo ḓi swielelwa thondwanani ya vhaeni. Ha ri vhe henefho vhe vhavhili fhedzi na Vho-Mphaga, Vho-Mukhotho vha mbo ḓi bvisa boḓelo ḽa halwa ha burendi kathihi na tshelede i linganaho fuṱhanu wa dzirannda dza dzunde ḽa u ṱahula ḽa vhothovhela Mphaga.
Vhe henefho vha tshi khou ralo u nwa vho fara dzikhani nga maanḓa hu tshi khou khoḓiwa mivhundu i no luvha zwavhuḓi na i no vhanga ha vuwa hu vhone vhothovhela vha ri kha Vho-Mukhotho, “Vho-Mukhotho shaka ḽanga, shango ḽavho ḽi khou nnduvha nga pfanelo. Hu ḓi nga Tshiozwi hangei ha Vho-Tumbalamisevhe vhathu vha hone a vha na maṅaṅa. Mbamahoḽa ndo vha humbela tshiṱanu muṱa tsha dzunde ḽa luswielo, hu sa athu u fhela vhege tshelede yoṱhe ya vha yo no bva. Zwino ṋamusi vhone-vho ndo amba nga ṅwedzi wo faho zwino a si yeneyi yo no bva yoṱhe? Zwino vha ri ngei Dovhoni ha Vho-Nyamalwela hu ḓo vhuya ha ḓa tshithu-shu? Vhathu vha hone hafhu hu si tshipimbi.” Vho-Mukhotho u pfa ḽeneḽo fhungo vha vha vho wana tshibuli tsha u fheṱa Vho-Lugisani. Nga itsho tshifhinga ndi musi vhoṱhe vha tshi vho pfi dzelelwi zwiṱuku.
“Vhone muhali,” ndi Vho-Mukhotho, “hangei Dovhoni arali o vha e nṋe vhone ndi musi ndi tshi isa mukoma wa munna-muvhera sa ḽikhotsimunene ḽashu Lugisani o raḽa. Houḽa Lugisani a nga vha kona havhaḽa vhathu. Yeneyo tshelede ine ha khou ambiwa nga hayo muhali ye ya ḓa fhano vhege yo fhelaho i tshi bva Tshiozwi yo bvisiswa nga ene Lugisani. Nahone ndi khwine a tshi sudzuluselwa henengei Dovhoni havhaḽa Vho-Maḓilonga vha ḓe ngeno Tshiozwi.”
“U ḓo tenda-shu?” Ndi Vho-Mphaga.
“U ḓo tenda, a nga si hane houḽa muthu. O vhuya ha na tshipimbi, nahone vhone u vha funa nga maanḓa, ha dzuli a songo amba nga ha vhone muhali. Nṋe ndi mu takalela u hulisa mahosi. Kha vha ḓo u vhona muhali uri na fhano kha khoro khulwane uri u ri thusa hani. “Ndi khwine a tshi ambiwa nae. A zwi nga mu konḓeli ngauri houḽa muthu u ḓivha mulayo.”
“Iyaa, vhone vha khou amba zwone. Iṱeli shango ḽanga ḽa Dovhoni ndi tshi ḽi funesa nahone ḽi ṱoḓa muthu o raḽaho sa Lugisani ane a pfesesa.”
“Izwo ndi zwone muhali,” ndi Vho-Mukhotho, “haho a tamaho u dzekisa ṅwana wawe muthu muvhi, na khosi a ri vhumbi swina.” Vho-Mphaga vho vha vha tshi vho sumbedza u takala zwino. Ha ri vho no ḓi amba maṅwe mafhungo-vho ḓuvha ḽi tshi vho ṱoḓou bva Vho-Khangale vha rwa zwanḓa vha ṱuwa.
U bva ḽeneḽo ḓuvha muhumbulo wa u sudzulusa Vho-Lugisani wa mbo ḓi thoma u mela ṱhohoni ya Vho-Mphaga sa mutomba wa ḽivhele. Tshifhinga musi Vho-Mphaga vho takala uḽa mutomba wo vha u tshi puta wa revha wa nga wo fa. Musi vha tshi ṱangana na vhuleme malugana na shango ḽa Dovhoni uḽa mutomba wo vha u tshi titima wa aluwa wa ita gavha.
Ho ḓo ri nga ṅwedzi wa Lambamai u tshi fhela ha vha hu uri vhaṅwe vhanna vhaṱanu vha Dovhoni tshelede ya dzunde ḽa Mphagane ḽa u lima vha vha vha sa athu u bvisa. Ndi zwe musi hu tshi khou sengiswa vhenevho vha maṅaṅa ha vuwa hu Vho-Mandiwana vha ri khavho, “Ri ni lifhisa rannda dza fumi muthu muthihi. Rannda ṱhanu ndi dza u sa badela dzunde ḽa thovhela ngeno ṱhanu hafhu dzi dza bingudzo ḽa u nyadza vhamusanda Vho-Nyamalwela Singo ngauri ndi kale no vhudzwa na nyadza. Zwino ni humbula uri ene muṋe thovhela Mphaga a tou ni ramba nga tshavhukoma?”
Vho-Mukhotho vha ri vha tshi ḓadzisa vha ri:“A ni ḓivhi uri thovhela tshiṅwe tshifhinga arali a tshi funa a nga ḓi ni ḓisela iṅwe khosi kana muṅwe mukoma wa vhuhali ane a ḓo ni fhahula arali ni sa pfi?” Wonoyo mulandu wa mbo ḓi ṋaṋisa u alusa ḽiḽa gavha. Zwi si izwo fhedzi havha Vho-Mukhotho arali hu musi vho fara zwiṋu nga iḽa bege yavho ine vha tshimbila vho i fara vho vha vha tshi ḓi ita vha tshi amba nga eneo mafhungo a u sudzulusa Vho-Lugisani fhedzi-vho vha sa tou zwi dzhiela-vho nṱha lini vha tshi zwi amba sa miswaswo. Zwenezwo ha vha u nyora na u ṱahulela ḽiḽa ḽivhele ḽa Vho-Mphaga ḽe ḽa hula ḽi si vhe ḽiimba.
U shavhisa uri Vho-Mphaga vha ḓo zwi limuwa uri Vho-Lugisani vha khou fheṱiwa, vhafunzi na dzikhonani dzavho vha ita nga maano a u ṱuṱuwedza khoro uri iḽa mihumbulo ya Vho-Lugisani ya tshikolo tsha u gudisa u tshimbidza mimoḓoro khathihi na zwa mitambo ya dzibola i bveledziswe. Naho mathomoni Vho-Mukhotho na Vho-Mandiwana vho vha vha tshi lwa nazwo vhafunzi vha vha rembulusa na u vha vhonisa uri naho izwo zwa itea zwi ḓo vha zwo lugela lushaka. Lugisani ene tenda muga a vhulahwa nga nḓila yo ṱalifhaho.
Ngangoho ha ri hu tshi fhela miṅwedzi ya rathi zwa u gudisa u reila na zwa bola zwa vha zwi tshi thoma. Eneo mafhungo o takadza Vho-Mphaga zwinzhi lwe vha elekanya uri ngangoho arali Vho-Lugisani vha nga sudzuluselwa Dovhoni shango iḽo ḽi ḓo bvela phanḓa. Ayo mafhungo u swika zwenezwo vhothovhela vho vha vha sa athu u a vhudza muthu na muthihi nga nnḓa ha Vho-Mukhotho nahone mbiluni yavho vho vha vha tshi elekanya uri ndi mafhungo a ḓivhiwaho nga Vho-Mukhotho fhedzi.
Nga Mugivhela wa vhege ya vhuvhili ya ṅwedzi wa Tshimedzi kha dzulo ḽi no nga ḽa misi, ho vha ho vhidziwa na Vho-Maḓilonga khathihi na Vho-Nyamalwela Singo. Ha ri khoro yo no fhedza mushumo wayo wa wonoyo musi mudzulaphanḓa wa khoro Vho-Langanani Mandiwana vha vhudzisa vhothovhela Mphaga vhe vha vha vhe hone khoroni musi uyo arali vhe na maṅwe maipfi ane vha nga zwa.
Huno musi vhothovhela vho no tenda vha takuwa vha ri kha khoro: “Iwe vha hashu mashaka a thovhela vhonani, kha mivhundu yanga yoṱhe muvhundu u sa ntakadzi ndi Dovhoni. Ndi muvhundu une wa kha ḓi vha murahu siani ḽa u bvela phanḓa. Zwino ndi tshi lavhelesa ndi vhona uri tshiitisi ndi uri hu vhusa vhafumakadzi fhedzi. Ndi zwine nda elekanya u fhambanyisa avho vhafumakadzi ha wanala muthihi wavho e munna.”
Vha tshi ralo vhathu vhanzhi vha thoma u kanuka khathihi na u sumbedza u vhaisala dzimbilu, tshisumbi tshihulu zwi zwifhaṱuwo zwe zwa sinyingala. Vho-Maḓilonga khathihi na khosi yavho Vho-Nyamalwela Singo vhone vha vhonala iḽo pfumo ḽo vha ṱhavha ḽa vha guguvhadza zwinzhi sa izwo ho vha hu tshi khou ambiwa nga ha shango ḽavho. Vha vhonala vho kotamisa zwifhaṱuwo khathihi na u khurumela dzitshali.
Vhothovhela vha tshi vhona uri maipfi avho o ṱhavha vhathu vha ṱavhanya vha ri khavho, “Vhonani, a si u pandela muthu ndi u fhaṱa shango. Nṋe ndi tama shangoni ḽa Dovhoni hu tshi vha na mukoma wa munna vhudzuloni ha Vho-Maḓilonga. Huno Vho-Maḓilonga vha yo vha mukoma huṅwe. Khamusi arali hu nga vha na mukoma wa munna zwi ḓo nga khwine.” Musi vhoṱhe vha tshi kha ḓi vha vho thetshelesa vhothovhela vha isa phanḓa mafhungo avho vha ri, “Nṋe ndi khou tama Vho-Lugisani vhane vha vha mukoma Tshiozwi fhasi ha vhamusanda Vho-Tumbalamisevhe vha tshi tsa Dovhoni tshiimoni tsha Vho-Maḓilonga fhasi ha gota Vho-Nyamalwela Singo. Huno vhaḽa vha ḓa-vho tshiimoni tsha Vho-Lugisani. Vho-Lugisani vha ḓo dzula muḓini we Vho-Maḓilonga vhaḽa-vho vha ḓo dzula muḓini wa Vho-Lugisani. Huno arali hu tshi ḓo thuthiwa zwifhaṱo maḓinga ha nga wisiwi. Masimu Vho-Lugisani vha ḓo lima a Vho-Maḓilonga na Vho-Maḓilonga vha ḓo lima oṱhe a Vho-Lugisani.” Vho no fhedza izwo vha thukha khoro ya konou losha ya ri: “Mulamuleli wa vhanzhi!
Muhulisi na muṱukufhadzi wa vhathu!
Murini wa mivhundu na dzithavha madzina!
Vela ḽa mbeu!”
Yo! Vho-Lugisani u pfa zwenezwo vha nga sa muthu a no khou ḽora. Tshifhaṱuwo tsha mbo ḓi sinyingala. Nga u ṱavhanya sa nḓadzi muhumbulo wavho wa pfulutshela hayani u tandula muḓi wavho musi vha tshi ḓo pfuluwa vha sia masimu na mabindu avho a tshi vho thithisea. Muya wavho wa vhona iḽa nnḓu yavho ya puḽaṱa ya kamara nṋa i tshi khou thuthiwa. Rannḓavhula mbili dzavho na dzone dzi tshi khou fuḓiwa. Aḽa masekwa avho a tshi khou sokou mona-mona na muḓi woṱhe o hanganea. 
Vha dovha vha vhona vha tshi rengisa muḓi woṱhe na tshitentsi huno vharengi vha tshi khou kalala mutengo we vha ta. Zwi si izwo fhedzi na zwiṅwe-vho zwa vhudoba-doba na zwa zwiphiri zwine zwi si konadzee u vhudza muṅwe muthu arali i si mbilu ine ya zwi hanelela na vhuluvhi zwa muṋe wazwo.
Nga luṅwe luvhilo lu no nga sa lupenyo muya wa Vho-Lugisani wa tsa Dovhoni u yo tandula uyo muḓi wa Vho-Maḓilonga une vha yo dzula khawo. Ndi muḓi wa zwifhaṱo zwiraru: Ndi nnḓu, tshiṱanga na ḓulu. Nnḓu yo fulelwa zwavhuḓi. Muṋango wo lavhelesana na muṋango wa tshiṱanga tshe ṱhanga yatsho ya vhofhelwa nga ṱhanga ha fulela benzwa ḽe nga nṱha haḽo mushingidzhane wa makhenya wa ita munavhela. Luhura kana muṅwe muri u re hone ndi musuma we wa medzwa nga vhadzimu – Ndi hone hune Vho-Lugisani vha ḓo dzula hone.
Hu sa athu fhela tshifhinga tshi no swika miniti muthihi tshee vhothovhela vha thukha, ha takuwa Vho-Mandiwana vha vhudzisa avho vhakoma vhavhili vha ri, “Asizwo Vho-Lugisani na Vho-Maḓilonga vha ri mini kha zwe zwa zwiwa thavhani?” Vho-Maḓilonga vha sokou losha vha ri, “Nṋe sa musadzi a hu na zwine ndi nga amba. Zwenezwo zwo zwiwaho nga vhothovhela zwo luga. Aa!”
Vhakale vhe i tshi fa i a raha-raha. Ndi zwe Vho-Lugisani vha ita musi uyo, musi vha tshi vhudziswa uri mafhungo ayo vho a pfa hani. Vho ri vha tshi fhindula vha ri, “Nṋe ḽanga fhungo ndi ḽithihi fhedzi, nahone ndi ḽiṱuku-ṱuku; kheḽi: Ndi khwine u sudzuluswa vhukomani na khoroni nda vha mulanda zwanga nda ḓidzulela muḓini wanga nda lima masimu anga nṱhani ha u iswa hangei Dovhoni. Zwenezwo ndo ralo ndo fhedza.” Vha dzula fhasi.
“Izwo Vho-Lugisani riṋe a ri tsha zwi dzhena. Ndi mafhungo avho na vhothovhela. Huno arali hu si tshe na ḽiṅwe fhungo kha khoro kana kha vhothovhela, vhafunzi Vho-Mamidze vha nga ri valela mushumo nga thabelo.” A no ralo a vha mudzulaphanḓa wa khoro Vho-Langanani Mandiwana.
Fhungo ḽe ḽa vha ḽi hone ḽa ndaela ya vhothovhela ya uri Vho-Lugisani na vhamusanda Vho-Mutibammela vha vutshela henefho ofisini nga matsheloni a Swondaha yeneyo i tevhelaho. Khoro yoṱhe ya mbo ḓi balangana.
Musi vha tshi balangana, Vho-Lugisani vha fara nḓila yavho vhe vhoṱhe vha tshi khou gungula. Vho vha vha tshi gungulela u pfi vha ṱuwe shangoni ḽavho ḽo nakaho nga u ralo. Ndi muvhundu u takadzaho na u kanukisa. Ndi muvhundu u re na vhathu vhanzhisa nahone vho fhambanaho lunzhi. Vhaṅwe vhavho vha ḓidina vhusiku na masiari nga u fara dzinyendo ndapfu na pfufhi hu u ralo u ṱoḓa ṱhoḓea dzi pandelaho tsiku na maṅwe maṱhupho a vhutshilo.
Vhalidzi vha miludzi vha ḓidina nga nyendo ndapfu na pfufhi hu u levhela vhalidzi vha dzitsaṅwa. Musi vhadziadzitsaṅwa vha tshi vho lifhedza, hu vho pfi ri a vhengwa nga vhadziamiludzi.
Vhahanganei vha dzhena miḓini tshifhinga tshoṱhe u ṱoḓa thuso. Vhaṱalukanyi vha milayo vhone vha dzhena miḓini ya vhahanganei vha i wisa. Musi vhaṱalukanyi vha tshi vho lifhedzwa u wana na vhone vha tshi vho nga vhahanganei.
Muthu a nga si toolole zwoṱhe zwa muvhundu wa Vho-Lugisani a zwi fhedza.
Vho-Mandiwana na khonani dzavho mbili na vhone khoro yo ri u bva vha farisana lwendo lwa u humela mahayani avho. Musi vha tshi swika fhaḽa hune vhafunzi vha fanela u pambuwa hone ho vuwa hu vhone vhafunzi vha ri kha khonani dzavho, “Ṋamusi ro mu hwesa danda kha shaḓa. Arali hoyu Lugisani a ḓibvisa vhukomani ri ḓo vha ro mu vhulaha. Hu ḓi nga arali a tenda u ya Dovhoni ri kha ḓi vha ro mu vhulaha.”
Vhafunzi vha sa athu dovha ḽiṅwe fhungo ha dzhenelela Vho-Mukhotho vha ri kha vhafunzi, “Ngoho mufunzi wanga maano avho a khou shuma nga maanḓa. Huṅwe madekwana Lugisani u ḓo ḓinembeledza. Fhedzi hu na fhungo ḽi sa nthudziho mbilu nandi! Heḽi ḽa vhothovhela ḽa uri Lugisani na Vho-Mutiba vha vutshele musanda. A hu shai zwine vha ṱoḓou vhofha?”
“U konana havho a hu nga thusi tshithu ngauri aḽa maano e ra a vhamba arali a fholodza ri ḓo dovha hafhu ra rea maṅwe ane ngao ra ḓo mu livhanya muṱana na khosi.” Vhafunzi vho ri u fhedza u amba aya mafhungo vha pambutshela hayani avha vhakalaha vhavhili vhone vha farisana lwendo lwa u fhirela mahayani avho vho takala, mbilu dzo tshena sa izwo vho tshimbila zwavhuḓi ngei khoroni. 
VI
Nga matsheloni enea a Swondaha hu vhonala ḽo tsha zwavhuḓi. Ṱaḓulu hu vhonala makole ane i nga bvuma nga masiari. Masimuni na zwitentsini ho no gobeliwaho kana hu sa athu u limiwaho hu vhonala ho dalafhala lu tamisaho nga mavhele na lutange. 
Nga maṱavhelo a Swondaha i tshe yeneyo Vho-Lugisani na vhamusanda Vho-Mutibammela vha vha vho no wa musanda Mphagane. Ha ri vho no swikisa musanda vha mbo ḓi swielelwa ofisini.
Zwino vhuraru havho vha ngomu henengei ofisini. U amba ha hone ho dzika. Hu khou ambiwa nga mafhungo haaḽa a ḓuvha ḽo fhiraho a uri havha Vho-Lugisani vha tse Dovhoni u ya u vha mukoma hone. Vho-Lugisani ndi musi vho dzula vho kotamisela tshifhaṱuwo fhasi vha tshi hana vha tshi tou dadadza u sudzuluswa. Huṅwe vha tshi amba vha tshi ita vha tshi fhihamelwa nga hone u dinalea.
Naho Vho-Lugisani vha tshi khou hana khathihi na u ḓiṋekedza u bva khoroni na vhukomani havha mahosi mavhili vha khou lingedza zwinzhi u vha khuthadza uri vha vha thuse nga u ya Dovhoni u ya u thusa kha u bvisela ḽeneḽo shango phanḓa.
Vho-Lugisani nga u pfa eneo mafhungo vha bva-vho mulomo avha mahosi vho thetshelesa vha ri: “Tshidini mahosi anga ndi uri ndo no shumesa kha houḽa muvhundu wanga, zwino hangei hune nda yo dzula hone a ho ngo itwa tshithu na khathihi.”
“Iwe vha hashu vhathu vha thovhela mashaka, Vho-Mutiba kha vha vhe ṱhanzi. Musi muthu a tshi pfi mukoma kha shango ḽi re murahu kha nṋe a si u vhengiwa. Mishumo yavhuḓi i naka yo itwa fhethu ho vhifhaho. Arali mishumo yavhuḓi ya itwa fhethu havhuḓi i kha ḓi ḓo naka hani?” Ha vha u zwa ha mavu Vho-Mphaga.
Vhothovhela Mphaga vha tshi ombedzela kha u thusa vha ri kha Vho-Lugisani: “Ndo zwi vhona zwauri vhone vha a kona u thusa, zwino kha vha nthuse nga u ya u bvisela shango ḽanga ḽa Dovhoni phanḓa. A si vhoṱhe vhane vha kona u thusa muṅwe muthu lini. U thusa muṅwe muthu zwi tou koniwa, nahone zwi tou bebelwa. Zwi nga sa vhutsila ha u fhaṱa kana u vha dokotela kana muvhaḓi, zwi tou gudiwa zwa koniwa. A si uri vhoṱhe vhathu vha nga kona u vha madokotela lini, zwo ralo na kha u thusa.”
Ha ri musi vhothovhela vha tshi vhona uri Vho-Lugisani vha khou fhedza tshifhinga nga u ongolowa vha ri vha tshi vha laya vha ri: “Vho-Mutiba!”
“Ndau ya nduna muhali!”
“Kha vha vhudze Lugisani uri mashudu oṱhe a bva kha u futelela na vhuronwane vhu fhelekedzwaho nga u thetshelesa musi zwithu zwi tshi itwa nga tshifhinga tshazwo. Ḽiṅwe fhungo ḽa ndaela yanga asiḽi: Ni songo ofha nḓadzi, mphogoli, hu ḓi nga khwalukumbu, tshaṋu ofhani tshifhinga ngauri tshiphiri tsha vhoṱhe vhaḓivhalea vho zwi kona nga u sera fhasi ha heyi ndaela. Oṱhe maivha na mabufho a tshi fhufha ha fhiri tshifhinga nga luvhilo na mbiti na khathihi, maivha na mabufho zwi a awela kana zwa humela mahayani azwo, fhedzi tshifhinga a tshi humeli murahu. Ndi zwine dzingweṋa na dziphiṋere vha fanela u ofha tshifhinga sa izwi hu si na u vhamba maano a u thivhela luvhilo na mbiti zwa tshifhinga.
“Oṱhe malwadze dziṅanga dzi nga kona u a uba kana u a thivhela kana dza a lafha. Huno tshifhinga tshi zhakekanya muthu e muswa a kalaha lune a sukekana a vha buse yoṱhe mishonga i hone na dziṅanga dzoṱhe dzi hone. Hu ḓi nga vhuhali ha pfumo ḽa muthu a vhu koni u lwa na tshifhinga.”
Nga tshenetshi tshifhinga vhamusanda vha vhudzisa Vho-Lugisani arali mafhungo a u ya Dovhoni vha tshi anḓana nao. Ndi hone Vho-Lugisani vha tshi tenda, fhedzi vha amba uri ndi khwine vha tshi fhedza zwavho ṅwaha muthihi vha tshi khou ḓidzudzanya. “Hai Lugisani!” Ndi vhothovhela zwino, “Ni songo tamba, ni fanela u pfuluwa nga murahu ha Khushumusi nga ṅwedzi wa Phando ishaho. Vhonani, ni songo swika Dovhoni na tamba ngauri u tamba ndi tshivhi tsha u ḓikhukhulisa tshihulu. A tshimbidzaho moḓoro a ṱanganyisa na u tamba u bvelelwa nga khombo ya moḓoro. Huno a ṱanganyisaho vhuhadzi na u tamba u vha mbuyavhuhadzi, nga u ralo nga u ralo.”
Vho-Lugisani vha tshi vhudzisa vhothovhela vha ri: “Zwino muhali, hafhu vhathu vha hone ndi sa vha ḓivhi, ndi ḓo kona na u shumisana navho?”
Vho-Mphaga nga fhaḽa vha fhindula vha ri khavho, “A hu na tshiphuga tsha muṱali ufhio na ufhio tshi fhiraho u kona u tshila na vhathu vhoṱhe-vhoṱhe, hoṱhe-hoṱhe.” Vho-Lugisani a vho ngo tsha dovha vha vha na ḽiṅwe fhungo ḽe vha hanedza u bva zwenezwo. Naho vho tenda fhedzi vhone vha vhonala vho ṱungufhala zwinzhi. Ha ri vhathu vha sa athu u swiṱula Swondaha i kha ḓi vha yeneyi, Vho-Lugisani na vhamusanda Vho-Mutiba vha luvha vha ṱuwa.
Phungo yeneyo ya u ṱuwisiwa ha Vho-Lugisani ya ṱanganya miḓi na hune vha si ḓivhiwe. Tsho fanelaho Vho-Lugisani ha vha u pfuluwa tshoṱhe. Enea mafhungo o takadza Vho-Mandiwana na khonani dzavho Vho-Mukhotho na Vho-Mamidze. Vha takalela zwe vha vhaisa muthu ane vha si mu fune.
Ḓuvha ḽa u takuswa ha Vho-Lugisani uri vha tse Dovhoni ndi musi Vho-Mphaga vho ta ṅwedzi wa Phando, fhedzi muṅwe wa vhavhei vha mahosi Vhavenḓa Vho-Mandiwana vha ḽi vhilulisa. Ho ḓo tiwa Mugivhela wa mafheloni a vhege ya vhuvhili ya ṅwedzi wa Lara wonoyo ṅwaha.
Zwikona zwa Marombeni, Hamutiba na tshikona tshihulwane tsha Mphagane zwa rambiwa u rema basha na dzimbalelo u ḓo thusedza u fhaṱa zwiṅwe zwifhaṱo sa izwi o vha e maitele musi hu tshi dzheniswa vhukoma kana vhuhosi kha ḽe Mphagane.
Muḓi nga muḓi kha ḽa Tshiozwi na Dovhoni ha pfi vha phalale nga mahatsi. Vhafumakadzi ha pfi vha ise zwanḓa siani ḽa u nama na u hulunga.
A ho ngo vha hone u gungula ha vhanzhi musi vha tshi pfi dzunde ḽa u fhaṱa vhukati ha dzima ḽingafho; zwihuluhulu vha gungulela hune vha nga wana hone mahatsi, zwino idzo mbilahelo nga u vhona hu si na hune vha nga dzi fhirisela hone dza rwa magona. 
Ḽiḽa ḓuvha ḽe ḽa tiwa ḽi tshi swika ha vha hu si na tsho piringedzaho uri Vho-Lugisani na Vho-Maḓilonga vha vhe vho no fhaṱelwa khathihi na u pfuluwa. Vho-Mandiwana na vhaṅwe vhahulwane vha musanda vho thoma u vhea vhukoma ngei Tshiozwi ha Vho-Maḓilonga hu nga matsheloni. Nga masiari tshikona tshe vha ḓa natsho tshi tshi bva Mphagane tsha thithimutshela Dovhoni u vhea mukoma Vho-Lugisani.
Nga uyo ṅwaha ndi musi hafha Dovhoni hu na miḓi ya fumbili fhedzi musi Vho-Lugisani vha tshi dzheniswa vhukomani. Miḓi ya hone yo vha yo dzula he ha ita thula kha wonoyo muvhundu. Vhenevho vhaṋe vha iyo miṱa, vhana vhavho khathihi na vhaeni vho ḓaho musi wa vhuṱambo ha uho vhukoma vha ḓa fhaḽa musumani tsini na muḓi wa mukoma vha titivhala murunzini wawo ngauri musi uyo ḓuvha ḽa vha ḽi tshi tou nzirr!
Ha ri vhathu vho no khunyelela afho muṱani wa mukoma tshikona tshi tshi khou ralo u vhovhola Vhavenḓa Vho-Mandiwana na vhaṅwe vhahulwane vha musanda na Vho-Mukhotho na vhaṅwe, vha vha vho wa nga goloi ya lushaka. U swika vha kaidza tshikona na lushada ha vha na u dzika huhulu.
Musi mushumo wa uyo musi wo no vuliwa nga thabelo na vhaeni vho no ḓi ṱanganedziwa, muvhei wa mahosi kha ḽa Mphagane Vho-Langanani Mandiwana vha takuswa. Ha ri vho no resha vhathu vhoṱhe vha ri khavho:
“Zwauri nṋe ndi muvhei wa mahosi a hu na a sa zwi ḓivhi. Ndi tshi ralo ndi itela uri vhathu vha fhano Dovhoni ni si ḓaḓe. Nahone a hu na a sa nnḓivhi uri ndi nṋe nnyi nga nnḓa ha hoyu musuma we roṱhe zwino ra vhandalala fhasi ha murunzi wawo. Na zwino ndi funa hoyu muri na zwiṋoni zwawo arali vhoinwi ni sa ḓo pfesesa zwine nda ḓo amba u tshi vha ṱhanzi yanga. Hoyu Lugisani ane ra khou mu vhea vhukoma hafha u bva Tswiozwi. U ḓo ima vhuimoni ha vhakoma Vho-Maḓilonga sa izwi vhaḽa vho no ḓi vha henengei Tshiozwi. Nṋe a thi khou mu vhea uri a vhe khosi lini, khosi fhano ndi Vho-Nyamalwela Singo. Ndi khou vhea uri a vhe mukoma wa khosi. Arali o vha e khosi ndi musi ni tshi ḓo vhona o fukedzwa nguvho na u ambadzwa mukumba wa nngwe nga vhukati.” Musi vhathu vho no sea iḽo fhungo ḽi no nga muswaswo avha mukalaha vha isa mafhungo avho phanḓa vha ri kha vhathetshelesi, “U rali kha u vhea vhukoma hu tshi shuma nṋe fhano ndi ngauri mafhungo a u sudzulusa mukoma a tshi ima vhuimoni ha muṅwe fhano ndi mafhungo a sa athu u ḓoweliwaho. Arali zwo vha zwi si zwenezwo ndi musi u tshi ḓo vha u mushumo wa Vho-Nyamalwela sa izwi nṋe ndi muvhei wa mahosi hu si vhakoma lini. Na zwino nṋe anga mafhungo a ḓo guma henefha maṅwe mafhungo vha ḓo a pfa nga vhamusanda Vho-Nyamalwela Singo. Ndaa!”
Zwenezwi avha mukalaha vha tshi tou dzula fhasi tshikona tsha ri luthihi mve. Mifhululu ya ri woo! Na u kumela zwi si ṱahele.
Ho ḓo ri musi Vho-Nyamalwela vha tshi zwa vha amba maipfi a songo fhambanaho kule na a Vho-Mandiwana nga maanḓa vha themendela vhukando vhuswa ha u wana mukoma wa munna. Na vhaṅwe vhaambi vho ambaho nga murahu vho ḓo ofha u thoma buḓo ḽavho vha fara nḓila ya mahosi avho.
Mushumo u tshi fhela musi vhathu vho no fushea mimuyani nga mafhungo ha sala u fushea mivhili nga zwiḽiwa. Ngangoho zwa ḓa zwa itea nga u ralo vhahulwane vha uyo musi vha tsirutshela muḓini wa mukoma Vho-Lugisani afha musumani ha sala ‘vhoriṋe’ na zwiḓaḓa. Ho no takalwa nga zwiḽiwa vhathu vha ṱukisa nga zwinwiwa. Zwinwiwa zwa hone nga u ḓala na u nwiwa mahafhe o tiba zwoṱhe.
Ḽi tshi kovhela vhathu vhanzhi vha balangana. Vho kambiwaho na vhane vha nga vhalala uyo musi vho eḓela henefho mukomani. Vho ḓo vuwa vha tshi ṱuwa nga matsheloni a ḓuvha ḽe ḽa tevhela. Naho zwo ralo, ho ḓi vha na vhaṅwe vhathu vho salaho afho muḓini vhe vha dzula vhege yoṱhe hu u itela u mvumvusa na u linda uyo mukoma muswa.
Nga matsheloni a Swondaha yeneyi i tevhelaho Mugivhela wa vhukoma vhafunzi Vho-Mamidze vha ḓa u dalela Vho-Lugisani. Tshe vha ḓela tshone ha vha u ḓa u rabelela na u tamela mashudu uyo mukoma muswa afho muvhunduni wawe. Mbiluni ya vhafunzi ho vha hu u tou ya u ṱolela uri na Vho-Lugisani vha nga vha vho ṱhavhea u swika ngafhi nga u pfuluswa? Vha tshi swika vha ḓi wana Vho-Lugisani vho vuḓa.
Na mufarisi wa Vho-Lugisani Vho-Muofhe vhafunzi vha tshi vha lavhelesa vha wana vha songo dzikukana. Vhana vhavho vhaṋa, vhatukana vhahulwane vhavhili na zwisidzana zwiṱuku zwivhili vha wana na vhone vho takala vha tshi khou tamba-tamba na muḓi zwa nga sa vho no ḓowelaho.
Vho-Muofhe vho vha vhe mufumakadzi wa lunako luhulu. Zwenezwi vhafunzi vhe henefho muḓini vha tshi khou khuthadza Vho-Lugisani zwe vha pfuluswa ndi musi vha tshi ḓi ita vha tshi ri maṱo hasha kha Vho-Muofhe musi vha tshi khou fhira-fhira nga tsini. Nga murahu vhafunzi vha tshi elekanya nga lunako vha wana kha vhone e si mafhungo mahulwane ngauri kha vhone lunako ndi dzanga ḽa ḽibokoliko. Ndi dzanga ḽine ḽi si tsireledze muṋe waḽo phepho kana u ṱhuphea. Nahone ndi dzanga ḽi sa engedzedzi mashudu muṱani. Hu ḓi nga arali muthu o nakaho a yo renga vhengeleni ha phaphelelwi tshintshi kana a tsitselwa mutengo.
Aiwa, u naka ha Vho-Muofhe zwo vha zwi sa bvi kha biko ḽavho lini, ḽo vha ḽi doledza.
Muṱa wa Vho-Mamidze wo vha u songo vuḓa, u si na mulalo. Ndi zwe vha tama muṱa wa Vho-Lugisani musi uyo. Kha vhafunzi Vho-Mamidze u vha na muṱa wo vuḓaho ndi mukovhe u bvaho kha Mudzimu. Ndi mukovhe une Mudzimu a u ita nga tshavhukoma a songo rumela muruṅwa. Wonoyo mukovhe Mudzimu u u rumela ane a funa nga tshavhukoma. Mpho ya hone i ya sa musevhe u re na ngovhe wo pfuliwa nga munna a ḓivhaho u goba lu si na thidza. Luvhilo lwa wonoyo musevhe ndi nḓadzi. Wa ṱhavha a u bvi mavha. Oṱhe madzanga munna a nga tou sumba nga muṅwe a renga; huno muṱa a zwi konwi nga muthu ndi mpho ya Mudzimu.
Iyo mihumbulo i tshi vho ṱuwa kha vhafunzi vha thoma u kuvhanganya muṱa woṱhe na vhaeni vhe vha vha vhe hone. Ha vhaliwa mafhungo bivhilini na u rabeliwa. Tshihuluhulu hu u khuthadza uyo muṱa wa Vho-Lugisani. Nga murahu ha tshiswiṱulo vhafunzi vha onesa vha ṱuwa. Vho-Lugisani vha sala na muṱa wavho muvhunduni wavho muswa une vha sa ḓivhe uri vha ḓo shumisa hani na vhathu vha hone.
VII
Mathina hohu vhukoma vhuswa ha Vho-Lugisani ho vha ṱhavha zwihulu. Vhe hafha Dovhoni vha vhonala vha tshi khou onda vha tshi ya misi yoṱhe. Na u tshenuluwa vho no tou tshenuluwa lwa u swifhalelwa sa mulwadze hone vhone vha sa ḓivhi thovho kana maine. Huno arali u onda ho vha hu ṅwambo wa malwadze ndi musi vha tshi ḓo vha vho no amba kana muṅwe-vho o no ṱangana navho kha iṅwe ṅanga.
Ri ro tama zwashu madzanga a ngei na ngei, fhedzi nungo dzashu kha u swikela eneo madzanga dzo ṱukufhadzwa na u hwetekanywa lwa u ṱungufhadza lune mbilu-mutami ya tou tsimbeledzwa na u pwanyeledzwa lwa u ondisa muthu. Khotsi a khosi ndi dakalo, huno dakalo ḽa pfuluwa kha khosi, khosi i vha mulanda ngeno mulanda a tshi vha khosi musi o ḓala dakalo. Dakalo ḽone ḽi dzula mbiluni. Huno khosi na mulanda mbilu ndi nthihi.
Tshifhinga tshoṱhe arali Vho-Lugisani vhe ngeno Dovhoni vha tshi tou maṱo thungo ya Tshiozwi hasha, mbilu i sokou vhaa, vha pfa vha tshi vho fhelelwa nga nungo. Tshiitisi tshihulu dzi mbiti dza u humbula murahu. Ndi uri hezwi zwithu havha Vho-Lugisani vha pfa vha tshi ḓisola zwe vha tenda u pfuluwa. Ngavhe vha hane ndi musi mabindu avho a tshi ḓo vha a songo thithisea nga u rali. Ḽiḽa vhengele ḽa zwikalakati zwenezwino ḽo vha ḽi tshi ḓo ṱuwa ḽi tshi ima. Zwino mitshelo yavho i no khou ita i tshi tswiwa nga mahokoko ngavhe vha hane u pfuluwa ndi musi vha tshi ḓo ḓi sokou luṱana na vhothovhela zwavho fhedzi mitshelo yo vha i nga si litshe u aṋwa. Huṅwe hoyu thovhela o vha a sa ḓo vha dina hezwo arali vho vha vho hana. Oṱhe haya mafhungo ndi ane vha vho sokou elekanya vhe vhoṱhe. Huṅwe vha tshi tenda vho itwa nga mbiti nandi!
U takalesa, nzhidzhi, mashithe, na mbiti ndi tshone tshiswiswi na dande maṱoni a munna hu masiari tshivhangalala. Vhanzhi vha ḓisolaho ṋamusi vha tshina iṅwe ya hedzi ndayo kana dzoṱhe.
Ganuko a ḽi vhuisi tshaḽo fhedzi, u itela u ḓirindidza, Vho-Lugisani vho vha vhe muthu wa u sokou fara dzinyendo dza u ya ngei na ngei. Luambo na muthu vho vha vha si na, tshavho hu mahalwa na dzinyendo. Iṱeli, o rwiwaho kana o felwaho a tshi lila u bvisa miṱodzi a tshi amba u ṱavha mukosi. Huno a ṱoḓaho dzuvha ḽa mbilu yawe a tshi balelwa, a tshi lila miṱodzi ndi dzikhakhathi ngeno mukosi hu u tsa a tshi gonya. Arali o no wana ḽiḽa dzanga u a rembuluwa a shanduka a dzula fhasi o no vha voḓa.
Vho-Lugisani vha tshi zwi humbula zwavhuḓi vha vhona unga vha khou ḽora ngeno vha tshi khou vhona. Mabindu one vha elekanya u ḓo a tevhedza Dovhoni nga murahu vho no dzudzana zwavhuḓi. Nga murahu vha vho rindila na u thoma u ḓowela; mbiluni yavho vha ri: “Mbuyeleli i a ḽa. Arali nda shuma nga mafulufulu na henefha Dovhoni ndi nga vha na mashudu, huṅwe zwa nnakela u fhira kale. Tenda Mudzimu a si nnyise milingoni.”
Tshidini tshihulwane hafha Dovhoni ho vha u shayea ha maḓi.
Vhathu maḓi vho vha vha tshi a ka kule hangei Mulongoḓi. Nga u vhona vhathu vha tshi khou tambula siani ḽa u wana maḓi tsini, havha Vho-Lugisani ḽiṅwe ḓuvha vha ḓelwa nga muhumbulo wa u amba na vhamusanda Vho-Nyamalwela uri hu itwe maṅwalo a u humbela mavhuso uri u vha bwele maḓi a dzibommbi. Ndi hone-ha avha mukoma vha tshi ṱalutshedza khosi yavho. Vha ḓa vha anḓana na vhamusanda, ngangoho luṅwalo lwa itiwa nga pfanelo lwa rumeliwa ho fanelaho.
Nga muṅwe musi ṅwedzi u tshee wonoyo ha ḓa goloi i na vhanna vha re na tshivhalo khathihi na mutshini wa u vhora maḓi. Avha vhanna vha tshi swika a vho nga amba na muṅwe muthu arali hu si u fhirela musanda ha Vho-Nyamalwela. 
Dzuli-dzuli musanda vha bva vhe na mukoma Vho-Lugisani vha vho vhonala vha tshi tandula shango ḽa Dovhoni vhe na mutshini wa u ṱoḓa maḓi. Vho ḓo wana fhethu huraru ho fhambanaho ho fanelaho u bwiwa maḓi zwi tshi ya nga he mutshini wa u poṱiela maḓi wa vha sumbedzisa zwone. Nga murahu ha vhege nthihi vha vha vho no fhedza u bwa afho fhethu. Mashudu vha ḓa vha wana maḓi manzhi nahone a ḓifhaho kha dindi ḽiṅwe na ḽiṅwe ḽe vha bwa.
U wanala ha maḓi Dovhoni zwo takadza vhadzulapo nga maanḓa zwa dovha zwa ita uri vhaṅwe vhathu vha maṅwe mashango vha tame lune vha nga pfulutshela hone. Ngangoho ho ḓo ri mafheloni a ṅwaha wonoyo wa u thoma u vhusa Vho-Lugisani ha vha ho no vha na miṱa miṱanu ya dziṱhunḓu. Zwi amba uri nga wonoyo ṅwaha ho vha ho no vha na miḓi ya fumbiliṱhanu Dovhoni.
A zwo ngo leluwa uri muvhunduni wa Dovhoni hu ḓe dziṱhunḓu. Ndi zwe nga ṅwaha wa vhuvhili musi Vho-Lugisani vhe Dovhoni hu nga mathomoni a ṅwedzi wa Phando, Vho-Lugisani vha dalela Johannesburg he vha dzula u swika mafheloni a ṅwedzi wa Luhuhi. Musi vhe henengei sa muthu o shumesaho hone kale, tshifhinga tshilapfu, vha ṱangana na dzikhonani dzavho dza kale khathihi na mashaka avho a kule. Kha vhenevho vha ambisa vhathu vhanzhi vha tamaho madzulo uri vha pfulutshele Dovhoni. Vha dovha hafhu vha laedzela kha dzikhonani uri nnyi na nnyi o no hondwaho nga vhutshilo ha ḓoroboni a funaho u dzula kha shangohaya a nga pfulutshela Dovhoni.
Ndi zwone zwauri arali muthu a tshi ṱoḓa zwivhuya kha vhaṅwe u fanela u bva nḓuni a tendeleka na shango hune a kona a tshi fhembeledza vhoṱhe ndi hone zwi tshi naka. Muthu na u hula hawe kana na lupfumo lwawe shango a ḽi koni u tendeleka ḽa ḓa khae ḽa mu fhembeledza. Zwino havha Vho-Lugisani vhane ra khou amba ngavho zwino a vho ngo dalela Johannesburg fhedzi lini, hai, vho dalela na dziṅwe dziḓorobo dzine vha dzi ḓivha vha tshi fhembeledza vhathu vha tamaho u dzula mahayani uri vha fhaṱe muvhunduni wavho.
Ngangoho kha lwendo lwa Vho-Lugisani vho vha na mashudu nge vha ṱangana na vhaṅwe vhanna vhavhili vha zwigwili. Vhenevho ndi Vho-Andries Ṋethononda vhone vho vha vha tshi takalela u fhaṱa vhengele ḽihulu ḽa musalauno ngei Dovhoni ngeno Vho-Makhado vha tshi tama u fhaṱa khefi khulwane vhukuma i no ḓo rengisa na mahalwa a tshikhuwa.
Nga ṅwedzi wa Fulwi havha vhanna vhavhili vha vhuya fhano Venḓa vha ḓa vha ṱoḓa dzithendelo dza mabindu avho ho fanelaho vha dzi wana. Nga murahu ha muṅwe ṅwaha nga ṅwedzi wa Fulwi hafhu zwifhaṱo zwa aḽa mabindu zwa vha zwo no fhela u fhaṱiwa nahone nga wonoyo ṅwedzi zwa thoma u vhambadza. Nga itsho tshifhinga ndi musi Dovhoni ho no vha na miraga ya fumi-ṱhanu. Zwa ita uri miḓi yoṱhe i vhe fuiṋa yo ṱangana na ya kale. 
Vhanna vhenevho vha dziṱhunḓu vho ṱangana na vhalala vha vhumba khoro yavho ya u tshimbidza mafhungo a muvhunduni wa havho. Khoro ya hone yo vha i tshi shuma nga Swondaha nga masiari. 
“Vhanna vha hashu, ni ri mini nga u shayea ha kiḽiniki fhano? Arali muṅwe washu a lwala kana a huvhala dzimvulani nngafha ri ḓo ita hani?” A no ralo ndi Vho-Makhado muṅwe musi nga Swondaha hu na dzulo ḽa khoro i tshi khou dzudzanya mafhungo a muvhundu wonoyo.
“A si kiḽiniki fhedzi ine ra i ṱoḓa fhano, na tshikolo. Vhonani, vhana vhashu vha dzhena tshikolo kule-kule hangei Hamutiba. Naa fhano ri nga si fhaṱe tshashu tshikolo naa?” Ndi Vho-Ṋethononda vha no ralo. Vha tshi isa phanḓa vha ri, “Zwino arali vhathu vha tshi pfana na haya mafhungo a si khwine hu tshi itwa nga maano ha nangiwa vhanna kha ino khoro vhane vha ḓo tshimbidza aya mafhungo naa?
Ngangoho ha mbo ḓi nangiwa vhanna musi u wonoyo. Ha dovha ha ṅwaliwa maṅwalo mavhili a u humbela tshelede na thendelo u fhaṱa itsho tshikolo na kiḽiniki kha khoro khulwane ya Mphagane. Ayo maṅwalo o no fhela u ṅwaliwa vhamusanda Vho Nyamalwela vha a themendela na u a saina. Ha pfi nga Mugivhela u tevhelaho a mbo ḓi swikiswa Mphagane.
Muḓinḓa o yaho Mphagane ho rumelwa Vho-Ṋelamvi. Na uyo Mugivhela Vho-Lugisani a vho ngo gonya musanda Mphagane nga ṅwambo wa u lwala.
Ha ri musi tsumbamushumo ya khoro i tshi vho kombetshedza muṅwaleli wa khoro Vho-Ḽibago uri vha vhale maṅwalelano, mudzulaphanḓa wa khoro Vho-Mandiwana vha thithisa muṅwaleli vha ri, “Khoro na vhothovhela vhashu fhaḽa, zwi nga vha hani maṅwalelano maswa a ṋamusi a tshi sokou vhaliwa nga muṅwaleli ha ri o no fhedza ri si dzhene khao ra ḓo a vhona nga Mugivhela u ḓaho, ṋamusi ra thoma u fhedza maṅwe mafhungo a tswiṱo.” Ndi uri havha mukalaha vha tshi ralo vho vha vho no pfa lusevhedzi lwa mafhungo a Dovhoni. Vha shavha u sokou a fhindula vha songo thoma vha langana na dzikhonani dzavho Vho-Mamidze na Vho-Mukhotho. Uri maṅwalo a vhaliwe ho vha u itela u ṱoḓou pfa zwine vha Dovhoni vha amba. 
Aiwa, a hu na zwe khoro ya hanedza havha mukalaha kha zwe vha amba. Ha ri maṅwalo oṱhe o no vhaliwa khoro ya thoma u isa maṅwe mafhungo phanḓa.
Musi khoro i tshi bva Vho-Mandiwana vha sinyedza khonani dzavho mbili. Vha tshi ṱuwa musi vhe nḓilani vha langana uri vha fanela u ḓo ṱangana hu vhusiku muḓini wa Vho-Mandiwana musi wonoyo.
Vhukati ha vhusiku ha vhaloi ndi musi vhuraru havho vho no kuvhangana. Ho dzuliwa nḓuni ya vhaeni muḓini wa Vho-Mandiwana. Hune vha vha hone hu vhonala nga tshedza tsha luvhone. Mafhungo a Vho-Lugisani ho vha hu kale vho a thoma.
“Vhafunzi khathihi na Vho-Mukhotho, vhakale vhe ‘Maṋoni a songo kavhaho mutanda muṅwe u fhufha a a liana.’ Ndi tshi ralo ndi itela uri musi nṋe sa murangaphanḓa ndi tshi ḓo hana na tshelede ya u thusa Lugisani na vhathu vhawe vhoinwi ni ntikedze.
Maṅwe mafhungo ndi a uri Lugisani u khou tswa vhalanda vha vhaṅwe. Fhano kha ḽa Vho-Mukhotho ho no pfulutshela miṱa miṱanu Dovhoni. Kha ḽoṱhe ḽa Mphagane zwi tou nga ṅwedzi muṅwe na muṅwe hu pfulutshela muṱa muthihi Dovhoni. Nṋe ndi khou ri ri vhofhe fhungo ḽithihi ḽine nga vhege i ḓaho ra ḓo anḓana hangei khoroni Mphagane.” Ndi Vhavenḓa Vho-Mandiwana. Vho-Mukhotho vha tshi ḓadzisa vha ri, “Vhavenḓa kha vha fhumule, nṋe ane nda khou amba ndi mufaragwama nahone roṱhe ri dziṱhanzi dza uri hoyu Lugisani muṅwe ṅwaha o vhuya a hanedza khoro i tshi ṱoḓou ita tshelede nga u badelisa vhathu vha sa funiho u ya mirunduni na dzithondoni. Nṱhani ha u ita hezwo ene a dovha a tambisa tshelede nga u renga dzibola na dziḽori zwa vhatukana. U mu tendela ri a mu tendela fhedzi tshelede ri si mu fhe ene muṋe u ḓo ḓivhonela na muvhundu wawe. Kani a si zwone Vho-Mamidze?”
“Ndi zwone, tshi re hone,” Ndi Vho-Mamidze, “Lugisani thuso ya tshelede a songo i wana ene muṋe u ḓo ita sunga-sunga muvhunduni wawe. Gemo ḽa yeneyo tshelede ḽi tiwa ngeno nga khoro. Ri fanela uri kha u fhaṱa tshikolo, muḓi muṅwe na muṅwe wa Dovhoni vha bvise fumbili ṱhanu wa dzirannda. Kha u fhaṱa kiḽiniki zwi ḓi ralo. Zwi amba uri muṱa muṅwe na muṅwe u ḓo bvisa fuṱhanu wa dzirannda. Zwino heyo tshelede vhathu vha Dovhoni vha nga si i kone. Ndi hone vhathu vha tshi ḓo vhona vhuleme ha heyo mithelo vha mu vhenga nahone vha si tsha pfulutshela Dovhoni. Huṅwe vhaṅwe vha mipengo sa Phundulu o raḽaho vha mu vhulaha. Zwi si izwo fhedzi, vha vhone Lugisani ndi muthu a sa funiho u lala na khani. Huṅwe a tshi ḓo vhona a tshi balelwa u ḓo ṅala a shavha naho a sa shavha a balelwa u ḓo dzula a tshi lwala mbilu nga ṱhoni na vuvu. Muthu ndi tshiṋoni zwiḽa, vhaṅwe vhathu arali vha lambiwa nga musadzi, kana vha fhiriwa nga u gidima zwipotso kana vha balelwa nga vhuforomane mushumoni vha a ḓihunga. Huṅwe na onoyu Lugisani a tshi ḓo balelwa nga zwihulu zwingafha a nga ḓivhulaha u ṱavhanya. Kani ndi a zwifha?”
“Heḽo ndi fhungo-tshinna!” Ndi Vho-Mukhotho na Vho-Mandiwana vhe vha amba mazha. Huno ha amba Vho-Mukhotho vhe vhoṱhe vha ri, “Huṅwe ra ḓo sokou vhofha iḽi fhungo uyu thovhela Mphaga a ḓo ri kombetshedza uri Lugisani ri mu thuse wee! Fhedzi a thi kholwi. Vho-Mamidze arali hoyu thovhela Mphaga a sa vha na vhutimbwindi ha vhurikiriki, hoyu Lugisani ri ḓo vha ro mu tumba kha thovuma ya ṱhoho yawe. Ḽiṅwe fhungo ndi ḽa uri tshivhindi tsha haya mafhungo ashu tshi fanela u bwelwa tshisikuni tshihulu ra tshi tibedza nga mvari ra nama nga vhutoko ho vanganaho na mavu ra shela mavu nṱha hune arali hu tsimuni mulimi a ḓi lima nga nṱha a rwa mavhele danda a sa ḓivhi zwi re ḓasi ha tsimu. Nandi vhafunzi a si zwone kani?”
Vhafunzi vha fhindula vha ri, “Tshihuluhulu ndi ḽeneḽo fhungo ḽa tshiphiri tsha tshidzumbe tsho nzwaṱimelaho dzimbiluni dzo itaho mativha mahulu o dzikuwaho. Ngauri arali ra wanala riṋe vhuraru hashu ri ḓo phakha ṱhoni vhukati ha shango ra ḓo ḓihumisela dakalo na mashudu. Ndi zwine ra vho ḓo tshila vhutshilo ha mutingati. Arali hu muzwala wa mutivhili he ra kanda hone ṋamusi ndi vhona ro mu imisa nga milenzhe mivhili ine muṅwe wa vha nnḓa ha tshalo ngeno muṅwe we tshaloni tshihulu ngoli.”
Ha ri hu kha ḓi vha vhusiku u amba uhu ha ḓa ha tumuwa. Vho-Mamidze na Vho-Mukhotho vha onesa Vhavenḓa vha ṱuwa vha ya u eḓela. Vhavenḓa na vhone vha sala vha tshi eḓela. Ḽa tsha shango ḽa vuwa ḽo sokou hwii! Ha nga a ho ngo itea tshithu.
VIII
Vha Dovhoni vha tshi gonya Mphagane nga Mugivhela vha wana ngangoho aḽa mafhungo e Vho-Mandiwana vha a luka na dzikhonani dzavho vhusiku o tou raḽa. Fhedzi-vho a hu na we a vha na nzhele ya uri ndi mafhungo o dzulaho o vhofhiwa. Tshe vha ṱuwa natsho ha vha lugungulo na luṅuṅuno vha tshi rwa milenzhe nga fhasi. U swika hayani musi u tshe wonoyo ha rumelwa mukoma wa musanda Vho-Ṋelamvi u ramba tshivhidzo tshine tsha ḓo vha hone musanda Dovhoni nga Swondaha i tevhelaho. Ha rambiwa shango ḽoṱhe.
Swondaha yeneyo nga matsheloni vhathu vhoṱhe vha vha vho no tindivhala musanda vho tinga muṱovuma woṱhe u re henefho musanda. Ha ri vhamusanda Vho-Nyamalwela vho no ṱanganedza vhueni havho mukoma Vho-Lugisani vha thoma u ṱalutshedza shango zwe zwa vhuiwa nazwo Mphagane. Musi vhathu vho no pfa uri a hu nga vhi na thuso i no ḓo bva Mphagane na uri shango ḽi fanela u ḓivhonela nga u ita sunga-sunga ya rannda dza fuṱhanu muṱa muṅwe na muṅwe, ha vha na u gungula huhulu. 
A hu na na muthihi we a tendelana na heyo tshelede. Vhathu vho thoma u sola Vho-Lugisani na khoro yavho. Vhanzhi vho vha vha vha tshi vho amba uri ndi khwine tshikolo na yeneyo kiḽiniki zwi tshi kunda zwazwo.
Vhathu vho ḓo thoma u sea na u dzungudza dziṱhoho musi hu tshi takuwa uḽa ramabindu wa Dovhoni Vho-Makhado a tshi ri: “A si lupfumo kana vhuhali ha pfumo zwi itaho uri muṱa kana lushaka lu bvele phanḓa lini ndi u pfana na u ṱalukanya uri naa pfano zwi amba mini? Heyi tshelede a si nnzhi arali ri tshi khou pfana ra dovha ra badela nga zwiṱuku nga zwiṱuku. Hafhu muthu a tshi ḓi fhaṱa nnḓu khulu kana a renga goloi nga tshelede i fhiraho afho kule-kule a ḓi fhedza…” Ha ri vha sa athu fhedza zwe vha vha vha tshi ṱoḓou amba, vhanna vha vha vho no vha fhindula nga vhuhali: “Hee vhone!
Vha songo vhona vho pfuma vha humbula uri tshelede ndi mavhudzi a si na vhusiwana! Mara vho ḓa fhano vha tshi khwankhwa zwino vho no pfuma nga dzitshelede dzashu vha vho ri kolela!” Muṅwe-vho e nga fhaḽa a ri, “Na kani hu na tshikwekwe nga iyi tshelede? Hafhu muthu a nga ḓi fhura vhathu a pfuma nga tshelede yashu ro lala! Vhanna, ri fanela u bvisa ṱhoho sagani ra ṱalifha!” Vhanzhi vho ḓi takuwa-vho kha u fhindula fhedzi vhoṱhe vho vha vha tshi fhindulela thungo-thungo nahone swilini. Ndi afha-ha Vho-Makhado vha tshi ḓidzulela fhasi vho shona na tshifhaṱuwo tshi tshi sumbedza u dinalea. Fhedzi sa munna vha ḓifara.
Uḽa muṅwe ramabindu wa Dovhoni Vho-Ṋethononda nga u vhona mafhungo a sunga-sunga a sa pfadzi kha vhathu a ṱavhanya a ḓelwa nga muṅwe muhumbulo muswa. O no elekanya zwavhuḓi a sokou ḓiputa a konḓelela a takuwa a ima a ri, “Nṋe a thi khou kwamesa sunga-sunga nga maanḓa lini, hu na zwine nda ḓo ḓi amba. Huno arali i sunga-sunga ndi mulayo wo vheiwaho nga khoro khulwane Mphagane une nṋe na vhone ri si vhe na maanḓa a u u shandukisa.” Vhathu vha tshi pfa a tshi ri ha nga ambi nga sunga-sunga vha thoma u dzika na u thetshelesa.
Vho-Ṋethononda nga u vhona vhathu vho vha donolela maṱo khathihi na u vha thetshelesa vha ṱavhanya vha amba vha ri: “Khamusi vhathu vha ḓo vha vha tshi ṱalukanya zwine nda ṱoḓou amba. Nṋe hangei makhuwani ndo vha ndi muraḓo wa kereke yeneyi ya hashu ya Roman Catholic Church ye lutavhi lwayo lwa fhaṱiwa fhano Dovhoni mahoḽa. Ngei ḓoroboni i tshi thoma he ra vha ri tshi dzula hone ro i fhaṱa nga ḓana ḽa zwigidi zwa dzirannda. Na riṋe ro vha ri si na tshelede nahone ri tshi tou vha miraḓo ya ḓana fhedzi. Ha ri ro pfana u bvisa ḓana muraḓo muthihi ra ita zwigidi zwi na fumi ha vha hu uri ro ṱahelelwa nga zwigidi zwa fuṱahe. Zwo ralo ra hanganea zwinzhi ri sa ḓivhi uri tshelede nngafho ri ḓo i tswa ngafhi?”
Vha tshi amba izwo ha vha hu sa athu fhindula muthu ho sokou hwii. Phosho ye ya vha i hone ho vha u lila ha dzitshetshe fhedzi. Na a takuwaho hu si na. 
Vha tshi isa phanḓa vha ri, “Zwenezwo ri tshi kha ḓi vha ro hanganea ri tshi vho humbula u dzhiulula dzitshelede dzashu muṅwe wa miraḓo yashu a ri kaidza o halifha. Ha ri musi riṋe ri tshi vho halifhela ene, ene a ri: “Imani ndi ḓo ni vhudza.’ Ndi hone a tshi vho ri funzedza maano a u ya u vhudzisa vhoramilayo. Ri tshi ya kha vhoramilayo vhaḽa vha ri funzedza u wana maṅwalo ha madzhisiṱaraṱa wa henefho he ra vha ri tshi dzula hone. Maṅwalo a hone o vha a u humbela zwifhiwa zwa tshelede ya u fhaṱa kereke yashu. Ha madzhisiṱaraṱa ra pfi ri ḓe ri komiti na dzibasa dzashu khathihi na pulane ya kereke na axennḓe a vha muimeleli washu. Aiwa, ngangoho ra wana maṅwalo e ra kona u humbela thuso ya tshelede dzifemeni, migodini, dzikomponi na kha dziṅwe dzikereke na huṅwe ho fhambanaho. Ra dovha hafhu ra gudiswa na u kunguwedza khumbelo yashu kha dzigurannḓa dzo fhambanaho.
“Ngoho ndi sa vha swaswedzi,” Ndi Vho-Ṋethononda vha isaho phanḓa, “ro wana tshelede nnzhi nga maanḓa ye ra fhaṱa heyo kereke ya sala ra dovha ra i rengela zwa nga ngomu. Zwino riṋe fhano ri nga kundiwa nga tshikolo tshithu tshiṱukuṱuku naa? Anga ndi eneo. Ndaa!”
Na ḽeneḽo fhungo a ḽo ngo vhuya ḽa pfiwa nga muthu. Vhanzhi vho fhindula uri a zwi pfali vhunga afho Dovhoni hu si na dzifeme na migodi. Hu ḓi nga na uyo muimeleli ha pfi na ene u ḓo ḓi ṱoḓa maḓana a dzirannda. Huṅwe o ralo u ro ḽa tshelede zwa fhedza zwi si shume. U bva zwenezwo vhathu a vho ngo tsha dzika ho ḓo vuwa phosho na vili-vili.
Vhanzhi hayo mafhungo vho tou vhona i miḽoro i no nga ya dziṅanga musi dzi tshi uba mapfeṋe nga dziphamba hu u itela uri mapfeṋe a si ḽe mavhele musi hu si na mulindi. 
Mapfeṋe a ḓi fhedza a kaṋa tsimu yoṱhe. Vhaṅwe vha tshi sea nga fhaḽa vha ri zwi nga sa zwe Vho-Tshiwisamitondo vha ita muṅwe ṅwaha musi vha tshi uba ṱhahame ya luṱhadzi nga mishonga uri khamusi i ḓo wa. U ralo hu u kundwa govho ḽine ḽi nga kona u i hovha. Yo ralo ṱhahame u pfumbiwa nga dziphamba i si we.
Mulangadzulo wa uyo musi Vho-Lugisani, nga u vhona aḽa mafhungo a u fhaṱa tshikolo na kiḽiniki o no vha na gokhonya vha ṱhavhea zwinzhi. U tshi ri u lavhelesa maṱo avho wa wana a na zwikamba.
Vho-Lugisani nga u vhona mafhungo oṱhe o no vha nzenzevhele na u vhona zwo no vha kela maṱari vha ṱavhanya u orosa tshivhidzo. Tshiṅwe hafhu tshe tsha vha dina ho vha u fhindulelwa lurumbu nga tshivhidzo lwe zwa nga kani tshivhidzo tshoṱhe tsho ḽa mushashathuri kana u nwa muswuru. Vho vha vha tshi vho ofha u vutshelwa nga tshivhidzo vha laela uri khorwana ya tshikolo na kiḽiniki na magota mahulwane vha sale.
Ngangoho tshivhidzo tshoṱhe tshi tshi balangana ha sala komiti fhedzi yo ḓi dzula henefhaḽa murini. Zwino hu tshi vho pfi Vho-Lugisani vha ambe-vho afha tshivhidzoni aiwa, muhulwane wa vhathu a takuwa a ima a hoṱola. A tshi vho ri a ambe mbilu ya sokou ṱhere, dude, pwaṱa, vha vho pfa vho no ḓalelwa vha si tsha kona u bvisa ipfi nga mbiti. Vha ḓikombetshedza u amba vha vho sokou tshenuwa vho ri, “Haya mafhungo a khou konḓa ndi khwine ri tshi a litsha o ralo.” Vha tshi dovha u ṱoḓou amba zwa kunda vha vho dzula fhasi.
Huno Vho-Ṋethononda nga u vhona avha muhulwane vho no ḓala mbiti vha ṱavhanya u takuwa vha vha khuthadza vha ri, “Tshikolo na kiḽiniki ri fanela u zwi fhaṱa. Ra sa ralo ri vho ḓo nga ri khou ḽora. A vha vhoni, muthu ha ḽori vhusiku fhedzi o eḓela, na masiari a tshi khou tshimbila u a ḽora. Hani? Ngauri arali muthu muṅwe a humbula u fhaṱa nnḓu a si fhaṱe u khou ḽora ngauri ha na nnḓu. Arali muṅwe vhukati ha vhusiku o eḓela a ḽora o fhaṱa nnḓu a si fhaṱe na ene ha na nnḓu. Zwi amba uri yoṱhe mihumbulo na miḽoro zwo naka arali zwi tshi fhelela kha zwiitwa. Vho-Lugisani, vha songo ḓinyadza nga u vhona shango ḽi tshi vha nyadza kana ḽi tshi vha vhenga ngauri arali vhathu vha tshi u vhenga kana vha tshi u nyadza vha khou u vhulaha. Huno iwe u songo dovha wa ḓinyadza kana wa ḓivhenga. Wa ralo wa tenda wo ḓihaṱula.”
Vho-Lugisani vha tshi vho rindila ha konou ambiwa mafhungo a u humbela thuso ya tshelede nga u tou humbela dzimpho kha vhathu vha thungo ya dziḓoroboni. Ha ri khoro yo no pfana ḽeneḽo fhungo ya nanga vhanna vhararu vhane vha ḓo rumelwa henengei dziḓoroboni u humbela dzimpho. Vhenevho vhanna vho vha vhe Vho-Lugisani, Vho-Makhado na Vho-Ṋethononda.
Musi vha kha khani yeneyi ya u humbela dzimpho ha takuwa muhulwane wa musanda Vho-Ṋelamvi vha vhudzisa vha ri, “Zwino iyo thuso arali ya ḓa ya wanala nga vhunzhi, ndi uri riṋe iḽa tshelede ya sunga-sunga a ri tsha ḓo bvisa naa?”
Vho-Ṋethononda vha fhindula vha ri, “I fanela u bva. Naho ya bva i ṱhuku sa rannda ṱhanu muṱa yo luga. Fhedzi arali zwa ralo shango ḽi ḓo engedzedza iyo tshelede nga u tou shuma nga zwanḓa, sa u foroma zwidina kana u bwa na u hwalela matombo na muṱavha. Muthu a zwi konadzei a tshi sokou thusiwa o dzula lini. A vha vhone, Vho-Ṋelamvi, hu kha ḽiṱaḓulu, hu kha ḽifhasi, a hu na ane a nga kona u thakha mubva na khathihi. Mubva wa mu ṅwatela gaku a songo ḽi shumela u ndo koleliwa, ndo fhiwa goko. Arali wa mu dzima gaku, u zwitshele be e ndi a vhengwa.” A ho ngo tsha dovha ha vha na muṅwe we a vhudzisa.
Nga tshifhinga tshenetsho ndi musi Vho-Lugisani vho no rindila tshoṱhe. Mbiluni yavho vha tshi elekanya vha wana Vho-Makhado na Vho-Ṋethononda dzi tshi tou vha khonani dzavho vhukuma dzi fhaṱaho. Zwenezwo vho dzula henefho khoroni vha ḓelwa nga muhumbulo u khwaṱhisaho muthu na khonani dzawe wa uri: Mafhungo oṱhe na mishumo yoṱhe zwine muthu a ita na khonani zwi fanelwa u ṱavhanywa u itwa musi muthu a tshi phuphuledza vhukonani a pfa vhu kha ḓi fhisa ngauri arali wa lenga vhuḽa vhuṱama vhu a vhuya ha rothola ha mela vhuswina aḽa mafhungo kana iḽa mishumo zwa vho kunda tshoṱhe.
Ndi hone vha tshi ita nga shishi na nga maanḓa uri hu ṱoḓiwe ngeletshedzo ha muṅwe ramilayo wa Dalume a no pfi Vho-Mushome. Ḽeneḽo ḓuvha komiti ya ta ḓuvha ḽa u ya u vhonana na Vho-Mushome khathihi na u dzudzanya zwa masheleni a mbuvha na lwendo. Ha tiwa na ḓuvha ḽa u takutshela dziḓoroboni kha dzimpho. Ḓuvha ha pfaniwa ḽa u thoma ḽa ṅwedzi wa Phando ṅwaha u tevhelaho.
Ha Vho-Mushome kutshimbidzele kwa mafhungo a dzimpho vha wana ku songo fhambana kule na zwe Vho-Ṋethononda vha ṱalutshedzisa zwone. Zwa dovha zwa leluwa ngauri kha vhenevho vhaendi ho vha hu na Vho-Ṋethononda vhe vha vha vha na ludungela na uyo mushumo.
Phando i tshi swika vha vha vho no takutshedza u livha makhuwani. Vha swika zwa vha lugela vhunga vho bva hayani zwo naka. Tshikhuwani vho tendeleka fhethu hunzhi ho fhambanaho. Kushumele kwa hone vho vha vha tshi fhedza miṅwedzi mivhili vha vhuya mahayani u vhona zwa miṱa na mabindu avho ṅwedzi muthihi ṅwaha wa vhuya we da mushumo u wonoyo. Vha tshi vhuya vho vha vha sa vhudzi muthu zwauri vho tshimbila hani. Tshavho ho vha u sokou ḓifhumulela na u konḓelela u hoiwa hoṱhe na u goḓiwa hoṱhe musi shango ḽi tshi khou vha sea.
Nga ṅwedzi wa Nyendavhusiku kha vhege ya vhuvhili hu nga Mugivhela vha vha vho vhuya tshoṱhe makhuwani. U swika mahayani vha awela ṅwedzi woṱhe u swika u tshi fhela vho ḓifhumulela.
Nga ḓuvha ḽa u fhedza ḽa ṅwedzi wonoyo wa Nyendavhusiku wonoyo ṅwaha, vhamusanda Vho-Nyamalwela vho no nweledzwa nga ayo mafhungo ha pfi Vho-Ṋelamvi vha rambe tshivhidzo tshihulu tshine tsha ḓo vha hone musanda Dovhoni nga ḓuvha ḽa u thoma ḽa Phando kha muṅwe ṅwaha muswa.
Nga ḽeneḽo ḓuvha hu si sale muthu Dovhoni. Na magaraba e a vha o vhuya na one a ḓa. Uḽa muṱovuma woṱhe wa ḓala gogo murunzini wawo. Mukalaha muhulwane wa musanda Vho-Ḽidzebe na mukalaha Ṋetshifhe wa musanda Vho-Gwaba, vhoṱhe vha Mphagane vho vha vho vhidzwa u vha nḓevhe dza thovhela.
Musi tshivhidzo tsho no dzudzana, maitele a dzithabelo na u ṱanganedza vhaeni o no fhela ha takuwa Vho-Lugisani u amba na tshivhidzo. Vho ralo u takuwa vha ṱalutshedza tshivhidzo zwe lwendo lwa thomisa zwone vha sa sii tshithu. 
Vha ṱalutshedza zwoṱhe zwe vha ita na u ṱangana nazwo makhuwani u guma nga ḓuvha ḽe vha vhuya tshoṱhe.
Ha ḓa tshifhinga tsha uri hu takuwe Vho-Ṋethononda. Avha-vho vha toolola nga hune vha kona. Musi vha tshi swika muṱoḓoni wa mafhungo a lwendo vhathu vhoṱhe vha vho thoma u ṱharamudza na u pangula dzinḓevhe khathihi na u donola na u ruḓa maṱo vha sa sikiṱedzi kana u tshopedza musi vha tshi pfa Vho-Ṋethononda vha tshi ri, “A vha vhoni, mme a hei kereke yashu ya Roma i re fhano Dovhoni yo ri fha zwigidi zwiṋa zwa dzirannda. Muṅwe mugodi u woṱhe u no pfi Two Miles Deep wo ri ṋea zwigidi zwivhili zwa dzirannda. Ndi si tsha bula dzifeme na vhathu zwavho. Tshelede yoṱhe yo ṱangana ndi fumbili wa zwigidi zwa dzirannda ine ra vha nayo zwino.
“Iṅwe tshelede i kha ḓi bva. Musi ri tshi wana tshifhinga ri ḓo ya ra i kuvhanganya. Nṋe ndo vha ndi tshi humbela mulangadzulo wa ṋamusi Vho-Masimbe uri vha tendele mufaragwana wa iyo tshelede Vho-Makhado uri vha sumbedze vhathu vhoṱhe tshelede i re buguni. Vhuṅwe vhuṱanzi nga nnḓa ha bugu ya banngani vhaṅwe vha magaraba a re fhano ṋamusi vho ri vhona makhuwani ri kha hoyo mushumo nahone vhanzhi vho ri phalala nga u bvisa tshelede ya dzimpho.”
Musi Vho-Masimbe vho no tendela Vho-Makhado u rali, avha vha sumbedza vhathu vhoṱhe tshelede i re buguni ya banngani. Bugu iyo i tshi tou fhirela kha muṅwe na muṅwe. Vha konaho u vhala vha tshi ralo. Vha sa koni u vhala vha tshi vhudzisa vha konaho uri hu pfi mini hafho mabammbirini.
Vhuṱanzi ha uri Vho-Lugisani ngangoho dzimpho vho dzi wana makhuwani magaraba manzhi e a zwi vhona a vhu ḓadzisa nga vhunzhi.
Musi hu tshi ambiwa nga iḽa sunga-sunga ya tshikolo na kiḽiniki nga Vho-Lugisani vhathu a vho ngo tsha fhindula musi vha tshi vho ri: “Kha ri farisane ri kokodzane na u sukumedzana nga pfano sa vhatambi vha deu ya domba ndi hone hu tshi ḓo vha na lwendo. Ri songo tumbana kana ra dzulana nṱha sa vha lwaho nndwa ya tsimbe. Ngauri kha vhenevho tshavho ndi u pwanyeledzana fhasi na u tshipana na u vhulahana. Huno vha tshi fa a hu fi vhone vha vhoṱhe fhedzi, hai, hu fa na lwendo.”
Magaraba e a vha e hone henefho vhunzhi havho vho mbo ḓi badela yoṱhe iḽa tshelede. Vha si na vha fulufhedzisa u ḓo tou ṱumbula na u shuma musi izwo zwifhaṱwa zwi tshi ḓo thoma u fhaṱiwa.
Zwenezwo musi vhamusanda Vho-Nyamalwela vha tshi khoḓa komiti yavho mifhululu ye woo! Vho-Lugisani vha tshi sedza vhathu vhoṱhe vha wana vho takala, aḽa mafhungo a u fhaṱa tshikolo na kiḽiniki a si tshe na dzungu.
Dzina ḽa tshikolo tshe tsha pfi tshi fanela u guma kha Murole wa V ha pfi tshi pfi Rangisapfunzo. Kiḽiniki yone ha pfi i pfi Ndamulela-mafhaṱa.
Tshivhidzo tshi tshi balangana ha vha ho no langaniwa u ḓo tshimbidza oṱhe maitele o fanelaho u itiwa musi tshikolo kana kiḽiniki zwi tshi fhaṱiwa. Ha tiwa ḓuvha ḽa u thoma uyo mushumo na uri ṅwaha wonoyo u sa athu fhela mushumo woṱhe u fanela u vha wo no fhela tshoṱhe.
Nga ṅwedzi wa Tshimedzi wonoyo ṅwaha zwiḽa zwifhaṱo zwoṱhe zwa vha zwo no fhela. Ha ri zwifhaṱwa izwi zwo no fhela ha lugiselwa vhuṱambo ha u zwi vula. Ḓuvha ho tiwa Mugivhela wa u fhedza kha ṅwedzi wa Lara henengei tshikoloni Dovhoni nga tshifhinga tsha iri ya fumi nga matsheloni. Kiḽiniki yone yo vha i siho kule na tshikolo lini. Yo vha i tshi tou vha hafu khilometha u bva tshikoloni.
Musi uyo ho vha ho rambiwa shango ḽoṱhe ḽa Dovhoni khathihi na mashango e a vha e tsini na mahosi ao. Vho-Mphaga na khoro ya Mphagane, na vhaṅwe vhahulwane vha musanda na vhone vha swika khathihi na tshikona tshavho. Madzhisiṱataṱa wa Dalume na vhaṅwe vhahulwane vha vhatshena ngauri na vhone vho vha vho rambiwa vha tutuwa.
Kha u thakha vhueni havho, zwi tshi bva kha u takalela tshikolo na kiḽiniki, vha Dovhoni vho ṱhavha kholomo mbili na nngu ṱhanu na khuhu dza fumi. Mahalwa o fhambanaho khathihi na maswa na zwiṅwe-vho a hu na we a kona u zwi vhala a zwi fhedza. 
Ha ri musi mavhuthu o no kuvhangana murunzini wa muumo u re henefho tsini na tshikolo mushumo wa thoma. Vhafunzi Vho-Mamidze vho thoma nga thabelo. Musi vhothovhela Mphaga vho no ṱanganedza vhaeni vhoṱhe nga dakalo vhaṅwe vhaambi vha amba-vho vho takala musi khwairi ya tshikolo tsha Hamutiba i tshi ita i tshi shithe. 
Huno musi madzhisiṱaraṱa a tshi takuswa u vula izwo zwifhaṱwa tshiofisi a ri, “Nṋe ndi fhano ndo imela vhahulwane vho nthumaho u vula hetshi tshikolo na kiḽiniki tshiofisi. Nga ḓuvha ḽa u thoma kha Nyendavhusiku uno ṅwaha heyi kiḽiniki i ḓo thoma u shuma tshiofisi ngeno tshikolo tshi tshi ḓo vula nga ḓuvha ḽa u ranga ḽa Phando ishaho. Nga maipfi a bvaho kha nṋe ndi khoḓa zwe vhathu vha Dovhoni vha shuma nga maanḓa mukegulu vhamusanda Vho-Nyamalwela. Vhonani muthu wa mukegulu o shuma mushomo-ḓe. Huno arali vho vha vhe muthu wa munna ndi musi vha tshi ḓo vha vho shuma zwingafhani? Ndi sa hangwi na mukoma wavho Vho-Lugisani na uri na vhenevho arali vho vha vhe khosi vhe si mukoma ndi misi vho vha vho ita zwihulu u fhira hafha. Arali ho vha hu vhuhosi ha tshikhuwa vhu si ha Tshivenḓa ndi musi ri tshi vhumba havha Vho-Lugisani khosi vhudzuloni ha Vho-Nyamalwela…”
Ha ri musi muṅwe muhulwane wa musanda Vho-Gwaba vho no livhuha mushumo wa uyo musi Vho-Mamidze vha vala nga thabelo. Vhathu vhoṱhe zwino vha ya u vhona-ha izwo zwifhaṱwa. Vho no fushea nga u vhona vha konou ḓa zwiḽiwani vha ḓiphiṋa musi tshikona tshi tshi khou vholoma.
Heḽiya ipfi ḽa madzhisiṱaraṱa ḽe a ri: “Arali ho vha vhu vhuhosi ha tshikhuwa vhu si ha Tshivenḓa ndi misi ri tshi vhumba havha Vho-Lugisani khosi.” ḽo ṱhavha dzimbilu dza Vho-Mandiwana na Vho-Mukhotho.
Zwenezwi vhathu vha tshi ya zwiḽiwani vhuvhili havho vho mbo ḓi sinyedzana na vhafunzi Vho-Mamdize vha rwa gwilisha vha tshi ṱuwa zwifhaṱuwo zwi songo takala. U ṱuwa ha hone ha tou nga ha vhathu vhane vha yo langana mafhungo mahulu.
IX
“Vho zwi pfa na vhafunzi? Hoyu Lugisani ra sa thanya u ḓo dzhiela Vho-Nyamalwela vhuhosi. A vho ngo pfa na uḽa mukhuwa masiari a tshi khou zwi amba?” Ndi Vhavenḓa Vho-Mandiwana na dzikhonani dzavho mbili muḓini wavho vhusiku ha musi we tshikolo na kiḽiniki zwa vula.
Vho-Mukhotho vha tshi ḓadzisa vha ri: “A si izwo fhedzi, Lugisani shango ḽi vho pfa ene fhedzi. Dovhoni ho no vha na miḓi i no fhira ya mashango oṱhe a Mphagane nahone vhathu vhanzhi vha vho mu ita khosi ngeno e mukoma zwawe.”
Vhusiku honoho vha dovha vha vhamba maṅwe maano hafhu ane hoyu Lugisani a nga pandelwa ngao kana shango ḽa lwa nae. Hafhu na vhothovhela Mphaga vho vha vha tshi ḓi ita vha tshi vhilahela nga vhathu vhane vha tshi amba Vho-Lugisani vha tou vha gagamisa nga u tou ri ‘muhali’ ngeno vhe mukoma. Zwo vha zwi tshi itwa nga maanḓa nga dzikhonani dzavho na ṱhunḓu dze dza pfulutshela Dovhoni.
Ha ri vho no vhamba maano manzhi a u tsimbela havha Vho-Lugisani vha kundwa maano o teaho u vhulaha havha Vho-Lugisani nga nḓila yo dzumbamaho.
Nga murahu ndi hone Vho-Mamidze vha tshi ḓa na fhungo ḽo teaho vha ri, “Arali ra ṱanganyisa ṱhoho nduna ya dzimmbi hu nndwani maswole a a ḓaḓa. Huno maswina a tshi vha fhaḓa ha vhulahi nduna fhedzi, a vhulaha na mmbi yoṱhe a dovha a dzhenela lushaka a dzhia na shango. Tshine ra nga ita ri luṱanya hoyu Lugisani na Vho-Nyamalwela siani ḽa vhuhosi ro shumisa haaḽa maipfi o ambiwaho nga madzhisiṱaraṱa masiari.”
Vho no tendelana kha iḽo fhungo vha pfana uri hu ṅwaliwe luṅwalo lu yaho ha madzhisiṱaraṱa wa Dalume. Luṅwalo holwo lwo vha lwone lune Vho-Lugisani vha humbela u hulisiwa vha vha khosi ngeno Vho-Nyamalwela vha tshi ḓo ṱukufhadzwa vha vha mukoma kana shango ḽa fhandulwa nga vhukati. Muṅwali wa lwonolwo luṅwalo a vha vhafunzi Vho-Mamidze.
Musi luṅwalo lwoṱhe lwo no talatadziwa nga penisela ḓiresi, datumu, theshano na magumo na u sainiwa dzina ḽa Vho-Lugisani muṱoḓo walwo wa ri:
“Nṋe Ṅaledzani Joel Lugisani, N.I.N. Z3989 mukoma wa Dovhoni kha ḽa Mphagane, Tshiṱirikini tsha Dalume ndi humbela u bviswa vhukomani nda takuselwa kha u vha khosi nga hezwi:
1. Ndo thoma vhukoma Dovhoni hu na miḓi ya 20, zwino ndi 600. Zwi amba u kona u shuma na u pfana na vhathu,
2. Ndo fhaṱisa tshikolo tshi gumaho kha Murole V na kiḽiniki,
3. Ndo bwisa maḓi manzhi shangoni ḽoṱhe ḽa Dovhoni, 
4. Ndo itisa mabindu manzhi e a vha a siho musi ndi sa athu ḓa, 
5. Nga u ḓiṱukufhadza ndi ri zwi nga vha hani nṋe ndi tshi takuswa nda vha khosi ngeno Vho-Nyamalwela Singo N.I.N. V/F P39ZI vha humiselwa kha u vha mukoma,
6. Kana shango ḽi fhandulwe nga vhukati, tshiṅwe tshipiḓa tshi vhe tshanga tshiṅwe tshi vhe tsha Vho-Nyamalwela Singo ri mahosi roṱhe kha ḽa Dovhoni,
7. Hu ḓi nga mufarisi wanga Vho-Muofhe Lugisani V/F. LB134 o thusa zwinzhi kha mvelaphanḓa ya shango ḽa Dovhoni. Arali zwi tshi konadzea na ene a nga ḓi vha mukoma fhasi hanga.
8. Arali hu vhothovhela Mphaga vha nga si hane ngauri ri dziṱhama nahone ndo vhuya ndi ḽikhotsimunene ḽa Mphagane.”
Musi vhafunzi vho no fhedza u lu veta-veta vha lu fhirisela kha avha vhalala vhavhili uri vha lu vhale. Ngangoho vha lu vhala nga muthihi nga muthihi.
Mafhungo oṱhe a holwo luṅwalo o vha o luga fhedzi avha vhalala vha sola zwe ha dzheniswa Vho-Muofhe kha haya mafhungo. Ha vuwa hu Vho-Mukhotho vha vhudzisa vha ri: “Hoyu Lugisani wa tshilume ndi ene ane ra khou tungudzela ene zwino. Zwino iyi ṱhambadzivha ya vhukata ni i dzhenisela mini murubini wa hoyu mufhirifhiri?”
Vho-Mamidze, “Musadzi ri fanela uri ri mu dzhenise uri Lugisani a lwe na musadzi wawe. A tshi rali u shuma a thi ri u khou shumela vhana vhawe na musadzi wawe? Huno munna wa vhuṱali na mapfumo manzhi arali a tshi lwela u tsireledza vhana vhawe tshiṅwe tshifhinga muthu a nga si mu kone arali wo tou imedzana nae. Zwino ngauri u lwela vhana vhawe arali muthu a dodela vhenevho vhana na musadzi a vha vhulaha u kha ḓi ḓo lwela vhonnyi? Kha ri luṱanye Lugisani na musadzi nga zwenezwi. Ra rali ndi hone muḓini wawe hu tshi ḓo vuwa gudu-gudu na ruvhu-ruvhu musi tswia ḽi tshi vhandana na khali. U ḓo ri a tshi elekanya u shumela lushaka a vho ḓo vha na gonobva na gulanungo musi ro mu ṱomela khopha ro mu ṱanganya ṱhoho.”
Musi Vho-Mamidze vha tshi vhudzisa Vhavenḓa arali dzinomboro dza dzibugundaula dza Vho-Lugisani, Vho-Muofhe na Vho-Nyamalwela dzi dzone dze vha ṅwala, Vho-Mukhotho vha bvisa bugu khulu begeni yavho iḽa ine vha ḓi tshimbila vho i fara. Bugu hei i na madzina a vhathu vhoṱhe vha Mphagane khathihi na dzinomboro dza miḓi yoṱhe na zwiṅwe zwitshaka-tshaka-vho zwa shango. Vho-Mamidze vha sedza-sedza vha tshi fhenḓa-fhenḓa iḽa bugu aḽa madzina vha ḓa vha a wana. Vha tshi vhambedza nomboro dze vha dzi ṅwala kha ulwo luṅwalo na dzi re buguni ya musanda vha wana zwo tou kokotolo.
Vhurifhi uho ho no fhela iyo ‘khoro’ ya langana uri ndi khwine vhu tshi iswa ha Tshammbenga muḓuhulu wa Vho-Mandiwana ṅwana wa Vho-Sara vha re ṅwana wa Vho-Mandiwana uri a vhu thaiphe. Ha pfi Tshammbenga a funzedziwe kusainele kwa Vho-Lugisani. O no ralo a mbo ḓi vhu posa Dalume ha madzhisiṱataṱa. Vhukati ha vhusiku ‘khoro’ ya balangana muṅwe na muṅwe a ya u eḓela hayani hawe.
Tshammbenga ngauri itshi tshiphiri mme awe Vho-Sara, vho vha vho no mu sevhela a takalela u ita uyo mushumo. Mme awe Vho-Sara vha dovha vha mu vhasedza, zwenezwo 
ene a mbo ḓi thaipha luḽa luṅwalo a lu saina dzina ḽa Vho-Lugisani nga kusainele kwavho a lu posa Dalume ha madzhisiṱaraṱa wonoyo musi. Luḽa luṅwalo lwa kale lwe lwa vetwa-vetwa nga Vho-Mamidze a lu vhea bogisini ḽa dzibugu dzawe.
Vhege mbili dza fhela shango ḽo vuḓa vhathu vhoṱhe vhe kha khakhathi ya dzima na Khushumusi. Tshammbenga o ḓo ri o posa vhuḽa vhurifhi ha madzhisiṱaraṱa sa ṋamusi ha swika sa matshelo. U swika lwa vhaliwa. Afho ofisini ya madzhisiṱaraṱa vha lu ṅwalulula lwa bva khophi nṋa. Vho no ralo vha fhindula. Phindulo ya hone na yone vha ita uri i bve khophi nṋa. Khophi nthihi ya vhurifhi na nthihi ya phindulo vha zwi baḓekanya zwa ita luṅwalo luthihi. Vhurifhi vhuthihi vha vhu rumela ha vhothovhela Mphaga, iṅwe khophi ya ya ha Vho-Nyamalwela iṅwe ha Vho-Lugisani. Ya vhuṋa ya faeliwa ofisini dza madzhisiṱaraṱa Dalume.
Phindulo ya hone yo ri: “Mafhungo a Vho-Lugisani vha mukoma Dovhoni Mphagane vhane vha ṱoḓou hulisiwa u vha khosi, mufumakadzi wavho Vho-Muofhe sa mukoma ngeno Vho-Nyamalwela Singo vha tshi ḓo bviswa vhuhosini vha vha mukoma, na uri kana Dovhoni hu fhanduliwe hu vhuse mahosi mavhili, Vho-N.J. Lugisani na Vho-N. Singo ro a pfa. Mafhungo o raliho ino ofisi a i na maanḓa nazwo. Langanani enea mafhungo ni ḓe ni vhike.”
Kha vhege ya vhuṋa nga Ḽavhuṋa nga ṅwedzi wonoyo wa Nyendavhusiku hu tshi tou pfi Khushumusi i ḓo vha nga Mugivhela hu musi ḓuvha ḽi tshi kovhela Vho-Mphaga, Vho-Nyamalwela na Vho-Lugisani vhoṱhe vha kanuka u wana aya maṅwalo o vhifhaho nga u ralo. Vho-Nyamalwela u wana uho vhurifhi vha vhu vhalisa. Vho no pfa iḽo pfumo vhusiku honoho vha mbo ḓi shavhela Hamutiba muḓini wa khaladzi avho Vho-Magekha vha eḓela hone. U ralo u shavha vho vha vha tshi ofha uri khamusi Vho-Lugisani vha nga vha dodela vhusiku vha vha ponda kana vha vha milisa tshivhindi kana vha vha zwizwiedza vha vha ngalangadza, swa.
Nga matsheloni a Ḽavhuṱanu ḽi tevhelaho Vho-Nyamalwela na khaladzi avho Vho-Magekha na vhamusanda Vho-Mutibammela vha vutshela musanda Mphagane vhe na vhuḽa vhurifhi u ya u vhika tshenetsho tshira. Uyo musi Vho-Mukhotho na Vho-Mandiwana na vhone vha vutshela thavhani vha sa ḓivhi tshithu uri vhuḽa vhurifhi he vha ṅwala vhusiku na vhafunzi phindulo yaho yo no swika.
Vhone vhuvhili havho vho vha vha tshi khou isa tshelede ya dzinduvho dza magaraba na u yela maṅwe mafhungo.
Vha tshi dzhena musanda vha wana Vho-Gwaba na Vho-Ḽidzebe vhane vha vha vhahulwane vha masunda vha tshi khou sokou mona-mona na musanda woṱhe. Ḽipholisa ḽihulu ḽa musanda ḽo sokou ima fhaḽa getheni ḽa vanḓani ḽo sokou dzi! Ḽi sa ambi na muthu. U rali havha vhathu vho vha vha tshi ḓaḓiswa nga vhothovhela Mphaga vhe vha tou halifha lwa u fhedza matsheloni eneo.
X
Thondwana ya vhaeni musanda Mphagane ndi ranṋdavhula i re na mafasiṱere maṋa mahulu. Mafasiṱere oṱhe a vulela nnḓa nahone fasiṱere ḽiṅwe na ḽiṅwe ḽi na mbemba mbili dza maxaraḓeni. Muṋango wa itshi tshifhaṱo wo lavhelesa vhubvaḓuvha. Mutumbu wa hetshi tshifhaṱo u thoma henefha he mafasiṱere a ima hone kha luvhondo u linganela u mona tshifhaṱo tshoṱhe khathihi na vothi ho penndiwa nga pennde tshena u ya nṱha. Fhasi muvhala wo fhedzisaho wa vha tshitopana.
Ṱhanga yo fulelwa zwavhuḓi nga funḓwi ḽe ḽa tou rungiwa tshidele. Fhasi nga ngomu ho kupedzelwa nga semende. Nṱha ha iyo semende ho adziwa mikumba minzhi ya zwipuka zwo fhambanaho sa phunguhwe, thwamba, didinngwe, tsimba, na mikumba ya zwiṅwe zwikhokhonono-vho. Ngeno nṱha ṱhangani nga ngomu hu tshi vhonala ho nembeledzwa mafumo, dzitsanga, misevhe na vhura. Zwi si izwo fhedzi hai, na zwiṅwe zwine zwa ṱoḓou nga sa zwitungulo zwa sialala. Ngomu vhukati ha tshifhaṱo hu na ṱafula khulu ya tshitendeledzi. Tsini nayo hu na zwidulo zwa rathi zwi no dzunguluwa. Tshiṅwe tshazwo ndi tshihulwane nahone tsha dovha tsha nga vhurala nga vhunṱha kha izwi zwiṅwe. Thungo ya devhula hune vothi ḽa vulela hone tsini na luvhondo ho gogoḓedzwa luṋanga lwa nḓou. Tsini ha lwonolwo luṋanga lwa nḓou ho imiswa tshigidi tshihulu tsha fefe. Ndi tshone tshifaro tsha musanda tshine tsha funeswa.
Vho-Mukhotho na Vho-Mandiwana vha tshi wa hafha thavhani vho wana Vho-Magekha na Vho-Tumbalamisevhe khathihi na Vho-Nyamalwela vha tshi kha ḓi bva u dzhena. Vhaeni avha vhoṱhe vho ri u swika Vho-Ḽidzebe vha vha swikisa khathihi fhedzi vha mbo ḓi swielelwa thondwanani ya vhaeni musanda.
Dzuli-dzuli na Vho-Mphaga vha ḓa, vho no swika ha vhulawa na Vho-Gwaba khathihi na ḽipholisa ḽihulwane ḽa musanda Vho-Dilika. Vhoṱhe hezwo vho dzula ndi musi vhothovhela vho thukha thungo ya bvungwi, avha vhaṅwe sa Vho-Tumbalamisevhe, Vho-Magekha, Vho-Gwaba, Vho-Mandiwana na Vho-Mukhotho vho temba u mona na ṱafula kha zwiṅwe zwidulo. Vhamusanda Vho-Nyamalwela vhone ndi musi vho gwadama thungo ya devhula ha ṱafula iyo murahu ha vothi ḽe ḽa tou pfi fhee. Vho-Dilika na Vho-Ḽidzebe vhone vho vha vho dzula murahu ha vothi u yela muṋangoni.
Mafasiṱere one a vha o vuliwa tshoṱhe na maxaraḓeni o tsiruwa lune mufhe na tshedza zwa dzhena zwavhuḓi.
Ha ri vhoṱhe vho no luvha vhothovhela Mphaga vha resha vhaeni vhavho vha konou ri kha vhoṱhe. “A thi hanedzi uri muṅwe na muṅwe a re fhano o ḓa nga zwililo zwawe. Fhedzi nṋe ndi nga si ṱolokanye mafhungo a shango ndi na zwitumba-khanani nga u rali.”
“Mbilalume muhali izwo ndi zwone muṋe wanga!” A kumelaho ndi Vho-Ḽidzebe.
“Iwe Ḽidzebe na iwe Tumbala mashaka anga, nṋe ndo no zwi vhona uri mathina muthu ha nyadziwi vhukati ha shango nahone muthu ha fhulufhedziwi na khathihi. Vhonani uri uyu Lugisani o ita zwinzani?” Vho ḓi rali u zwondolola Vho-Ḽidzebe ngeno Vho-Ḽidzebe vho gogoḓedza lukuḓavhavha lwa tshanḓa tsha monde kha ḓafula ngeno vho farelela ṱhoho yavho ine tshifhinga tshoṱhe vha tshi tendelela vhothovhela vha ita vha tshi dzungudza.
Vho-Ḽidzebe, “Vele ḽa mbeu, a tou vha mafhungo-ḓe eneo muhali?”
“Iwe vhathu vha hashu hoyu Lugisani o ṅwalela luṅwalo madzhisiṱaraṱa lwa u humbela vhuhosi hangei Dovhoni. Houḽa muthu kha kundwe o tou rengwa nga mavhuru. Zwino vha vhone Vho-Ḽidzebe a si Dovhoni fhedzi hune a ḓo rengisa a dzhia, na fhano musanda u ḓo hu rengisa a dzhia na vhasadzi vhanga havha. Oo, ndi hezwi zwine a ḓi konela u ya muṱani wa muṱanuni wanga hoyu Muswubi? Luṅwalo holu,” vha tshi ralo vha fara luḽa luṅwalo vha lu vhanḓa vha dovha vha lu posa kha ṱafula, “lu a nndina nga maanḓa. Hoyu Lugisani arali ndi nga mu wana ndi ḓo mu thuntsha nga tshigidi khathihi na mme awe. Ṅwambale a thi swaswi!”
Vha tshi ralo avha Vho-Mphaga vha takuwa vha ima vha ya fhaḽa tsini na luṋanga lwa nḓou vha dzhia tshiḽa tshigidi vha vhuya natsho vha thukha ḓafulani fhaḽa he vha vha vhe hone, tshone tshifaro vha tshi gogoḓedza tsini na tshidulo vha vho amba vho tshi sumba vha ri, “Ṅwambale, ndi ḓo mu thuntsha nga hetshi tshigidi iwe Ḽidzebe wanga!”
“Mmboloma muhali! Hoyu Lugisani u khou thoma u penga ṋemashango!”
“Ha khou thoma u penga iwe Ḽidzebe. Hu khou lwelwa tshelede ya shango ḽanga na madzunde anga khathihi na vhasadzi vhanga havha nga maanḓa hoyu Muswubi. Iwe-wee mashaka, vhathu vha thovhela Lugisani ndi ḓo mu thuntsha nga tshigidi arali ndi nga kona u mu wana. Haya mafhungo a u vhanga vhuhosi o itwa nga ene Lugisani. Mathina a tshi khou ita sunga-sunga ya tshikolo na kiḽiniki, u ṱoḓou renga ngayo shango ḽanga kha makhuwa nga heyi tshelede. Iwe Muvenḓa wanga Mandiwana, haya mafhungo a muvhango wa vhuhosi Dovhoni ha bvi huṅwe fhethu a tshi kungulusa magwaḓi kana o hwalwa nga muthatha kana o hwalwa nga tshirundu lini, ndi thumbu nthihi na vhufhura hawe ha sunga-sunga hei.” Vha tshi tou hasha maṱo kha Vho-Nyamalwela vha wana na vhone vho ṱungufhala zwinzhi. Ndi afha-ha vha tshi litsha aḽa mafhungo avho vha ri khavho, “Mulandu ndi mini iwe vha Hamagekha khaladzi na khaladzi ni tshi tou ntsikeledza matsheloni mangafhano?”
Ha ri avha vhavhili vho no luvha na avha vhaṅwe vhaeni vho no vha bvumela ndi afha-ha Vho-Nyamalwela vha tshi kumedza Vho-Tumbalamisevhe uri vha toolole mafhungo oṱhe. Ngangoho Vho-Tumbalamisevhe vha toolola zwoṱhe zwe Vho-Nyamalwela na khaladzi vha ḓisa zwone hoho vhusiku he ha fhira. Musi vha tshi khou toolola ndi misi mukoma wa musanda Vho-Ḽidzebe vha tshi khou tendelela ayo mafhungo nga u ri “Muṱavhatsindi!” tshifhinga tshoṱhe vha sa fheli mbilu. 
Vhothovhela Mphaga na avha vhaṅwe vhaeni vhavho vhoṱhe vho vha vha tshi khou thetshelesa vho lavhelesa Vho-Tumbalamisevhe vho sokou hwii vhoṱhe. Musi Vho-Tumbalamisevhe vha tshi bvisa vhuḽa vhurifhi he Vho-Nyamalwela vha vha sumbedza vhusiku he ha fhira vhothovhela vha vhu dzhia vha vhu bvisa fuloboni. Vha tshi vhu vhala vha kanuka vhu tshi fana na vhuḽa he vhone vha vhu wana ḓuvha ḽe ḽa fhira ho tou kokotolo.
Vho no fhedza u lu vhala vha dovha vha lu longela ngomu fuloboni vha lu ṋekedza vhamusanda Vho-Tambula vhe vha lu fhirisela kha Vho-Nyamalwela. Ndi afha-ha vha tshi ṱalutshedza vhoṱhe zwe vha vhala. Vho no ralo vha vhudzisa Vho-Mukhotho vha ri, “Vha vhona i mini yeneyi?” Vho-Mukhotho na vhone vha ita unga a vha ḓivhi tshithu khazwo vha tou ḓimagadza vha tshi dzungudza na ṱhoho vha ri, “Muhali vho faho vho awela. Riṋe ro salela lwone luambo. Na hone ndi mini zwenezwi Vho-Mandiwana?”
Avha Vho-Mandiwana vha sa athu fhindula vha eletshedza vhamusanda Vho-Mukhotho uri hu bviswe dziḽa nduvho dza magaraba dze vha ḓisa. Ngangoho dziḽa nduvho dza bva. Tshelede yone i tshi swika ḓana ḽa dzirannda.
Nga thungo fhaḽa begeni ya Vho-Mukhotho vha bvisa hemmbe ṱhanu na maboḓelo manzhi a halwa ha tshikhuwa ha zwikalakati zwo fhambanaho. Ha ri vho no zwi vhea zwoṱhe kha ṱafula vha luvha vha suma musanda uri ndi nduvho dza shango. Vhothovhela iyo thundu yoṱhe vha i ṱanganedza.
Musi izwo zwo no fhela vhamusanda Vho-Mukhotho vha konou ri, “Muhali ndi zwenezwo zwe riṋe ra ḓisa fhano thavhani. Arali e mafhungo a Lugisani muhali riṋe ri nga si a kone. Nṋe ndi vho tou shavhela kha havha Vho-Nyamalwela uri arali vha muthu vha songo tsha kanda Dovhoni phanḓa ha musi haya mafhungo thovhela a sa athu a dzudzanya. Vhuhulu vha nga ḓidzulela fhano musanda vhunga ayo mafhungo tshi tshi tou vha tshira tshihulu.” Musi Vho-Nyamalwela vho no tenda u ḓo vha tshavhi afho musanda vhoṱhe iḽo fhungo vha ḽi khwaṱhisa.
Musi vhe henefha matsheloni e eneo, avha vhothovhela vha vho ita vha tshi zhambula vhuḽa halwa he vha ḓiselwa. Huno vha tshi khou ralo u nwa vha si vhe na mihuvhi ya milonga, hai, vha fha-vho na avha vhaṅwe. Vhe vha hana a vha mukalaha Vho-Ḽidzebe na vhamusanda Vho-Nyamalwela Singo vhe vha vha vha tshi ila zwikambi. Avha vhaṅwe vhoṱhe halwa ha tshikhuwa a tou vha makwanḓani.
Musi mukalaha Vho-Mukhotho vha tshi vhona vhothovhela Mphaga vho no pfi dzelelwi zwiṱuku nga halwa vha elekanya u vhasedza Vho-Mphaga nga maipfi a uri hoyu Lugisani a pandelwe. U ralo vho vhona vho no ḓi vha vhasedza nga matiitii zwino ho sala u vhasedza nga maipfi uri vhothovhela vha shandukele Vho-Lugisani tshoṱhe. Danda kana luhuni zwa fhisiwa nga mulilo zwi a shanduka zwivhumbeo zwazwo zwa vha mahale na miora. Tshanduko yeneyo a i humeli murahu.
Ndi afha-ha vha tshi ri kha vhothovhela Mphaga, “Muhali, phanḓa ha musi vhone vha sa athu vhudzisa haya mafhungo hangei ha khomishinari hoyu Lugisani u fanela u vha o no pandelwa kale. U ṱolou amba nga haya mafhungo hoyu Lugisani e hone fhano shangoni ḽavho zwi ḓo vha vhulahisa. Houḽa muthu muhali o thanya sa funguvhu ḽine ḽi tshi ḽa muṱana wa mbongola ḽa thoma nga u kweta nga zwiṱuku nga zwiṱuku. Mbongola yone i tshi pfa u kwetwa ya binaladza muṱana zwavhuḓi i tshi ri khamusi i khou bviswa magufha ngeno funguvhu ḽi tshi khou bvisa tshilonda tshine ḽa ḓi tshi phula ḽi tshi isa phanḓa lune iḽa mbongola ya ḓa ya fa ngatsho funguvhu ḽa sala ḽi tshi ḓiphiṋa na vhana vhaḽo nga ṋama ya mbongola. Arali ho vha hu nṋe thovhela ndi musi Lugisani dzi tshi ḓala matemba ṋamusi a ṱuwa nga dzinzambo nga luwarani.”
Vhothovhela u pfa enea mafhungo vha dzungudza ṱhoho vha shela halwa kha ngilasi vha nwa. Vho no khobisa vha farelela tshigidi tshavho nga tshanḓa tsha monde vha ri, “Tumbalamisevhe iwe muzwala wanga nṋe ndo khwaṱhisa kha heḽi fhungo ḽa uri hoyu Lugisani ndi fanele u mu thuntsha na mme awe. Thi swaswi, Ṅwambale!”
Vho-Tumbala, “Hai muhali, ṋemashango, vhone sa muhulwane vha songo shulula malofha, kha tou rwiwa nga ṱhamu khulwane zwawe nandi!”
Avha vhothovhela vha ḓi nzili na u tou thuntsha Vho-Lugisani, hone avha vhaṅwe vha hanedza. Ha vuwa hu Vho-Mandiwana vha ri, “Muhali, vha mu vhulaha vha vho ḓo nga vha khou kanganyedza mulandu. Shango ḽi vho ḓo litsha u vutshela Lugisani ḽa vho ḓo vutshela vhone. Vha songo tenda u hwala zwivhi zwa muṅwe muthu nga u tou mu vhulaha. Hafhu vhone vhe muhulwane vha ḓidinela mini nga u vhulaha muthu. Vha vhone muhali vhuhulu vha tshi amba a vha ambi nga u vhulaha fhedzi zwiḽa, kana nga mulomo fhedzi lini vha amba na nga mitsindo kana zwivhumbeo zwa zwithu kana zwiwo zwi no nga sa u pandela hoyu Lugisani ṋamusi ḽino, hu sa athu tshinyala tshifhinga.”
Vhothovhela Mphaga ndi muthu a sa funiho u tamba nga tshifhinga na khathihi. Ndi zwe vho u pfa eneo maipfi a Vho-Mandiwana a uri vha khou tshinya tshifhinga vha shela iṅwe ngilasi ya halwa vha nwa. Vho no khoba vha sinyalala tshifhaṱuwo vha ri, “Hu pfi u bebwa, u kokovha, u aluwa na u dzama zwi na zwifhinga zwazwo. Huno arali zwo ralo a si tshifa tshifhinga tshi tshone vhutshilo ha muthu. Zwi amba uri mathina muthu a tambaho nga tshifhinga u khou tamba nga vhutshilo hawe ene muṋe. Ndi zwine muthu a tshilaho vhutshilo vhu sa ḓivhaleiho a pfi u tamba nga tshifhinga nga iṅwe nḓila zwi amba u tamba nga vhutshilo. Zwino nṋe Mphagane vhoinwi ni humbula uri ndi nga tamba nga vhutshilo hanga. Nṋe vhukuma, Ṅwambale! Lugisani ṋamusi u fanela u goda hafhano kha ḽa Mphagane.”
Afha thondwanani ya musanda ho vha hu tshi vho pfala u amba ha maipfi o takuwaho. Ndi uri vhaṅwe vho vha vho no dzelelwa ngeno vhaṅwe vhavho vho no kambiwa.
Vhothovhela Mphaga vho mbo ḓi ṅwala luṅwalo lwavho lwa u pandela Vho-Lugisani. Vho no fhedza vha lu saina dzina ḽavho vha lu kanḓisa nga ganḓiso ya musanda i no shumiswa nga vhone vhe vhoṱhe fhedzi.
Vho-Nyamalwela Singo vhone vho tenda u sala musanda sa tshavhi. Ngei Dovhoni ha Vho-Lugisani ho rumelwa ḽipholisa ḽa musanda Vho-Dilika na Vho-Gwaba kathihi na Vho-Ḽidzebe musi u wonoyo. Vho fhiwa vhuḽa vhurifhi he ha ṅwaliwa nga vhothovhela khathihi na rannda ṱhanu dza mbuvha.
Avha vhaṅwe vhaeni vho ri u sala musanda vhe dzuli-dzuli, vha kha ḓi nwa halwa na u amba maṅwe mafhungo, vha balangana nga tshiswiṱulo.
Avha vhaḓinḓa vho rumiwaho Dovhoni masiari eneo vha fara nḓila dza tshikhau dzi fhiraho vhukati ha miḓi ya Tshiozwi. Vho-Dilika ḽipholisa ḽihulu ḽa musanda vhe phanḓa ha avha vhaṅwe vha tou vhonala ḽi tshi tou vha ḽiṱhannga ḽilapfu ḽa mavhende kha luṱaha lwa fhasi. Khofheni ndi hudenya ngeno ṱhaha dzi pfufhi ningo yo ita tshibwesheshe. A vha na ndebvu hone, khofheni havho hu vhonala mapundu mahulu e ki, ki afha na fhaḽa. Afha kha phanḓa hu na vhadzi ḽi no nga fuvhalo ḽa mbaḓo. Zwiambaro ndi khakhe fhedzi na maenda a mabutsu matswuku ane musi vha tshi khou ralo u hwenya wa pfa a tshi tou kwizima-kwizima na u nyima-nyima fhasi. Kha tshanḓa tshauḽa vho fara thonga pfufhi ya ṱhoho khulwane i no lingana na feisi ya munna. Zwikwama zwoṱhe zwi vhonala zwo fura zwo tou nde! Huṅwe khamusi ndi dzitsimbi dza u fara vhatshinyi.
Vho-Gwaba hezwi vhe vhukati vha vhonala e mukalaha wa maḓuvha, fhedzi vhe muṱuku kha Vho-Ḽidzebe. Vho-Gwaba ndi mukalaha musekene wa ipfi ḽisekene. Maṱo avho ndi matshena avhuḓi ngeno tshifhaṱuwo vhe muṱambatshika wa ningo ya mupfa. Zwiambaro zwavho zwa nga ngomu zwo timbiwa nga gaweni ḽitswu ngeno milenzheni vho ambara zwienda zwitswu. Vhone vha khou gogoḓela nga mugo mulapfu u no vha fhira vho ima. Murahu ha vhoṱhe ndi Vho-Ḽidzebe.
Vha tshi, khithi kha miḓi ya u fhedza kha ḽa Tshiozwi, vha pfa phosho muḓini wa Vho-Sara vhaḽa ṅwana wa Vho-Mandiwana. Vha tshi vhudzisa muṅwe munna we vha ṱangana nae henefho nḓilani malugana na iyo phosho vha pfa u pfi hu na halwa. 
Zwino ngauri ḓuvha ḽo vha ḽi tshi khou fhisa nahone vho vha vhe na ḓora vha dzhena uri vha wane zwikalonyana.
Vha tshi vho takutshedza u fara lwendo lwavho, Vho-Sara vha vha humisa vha dovha vha vha fha tshikalo tsha luswivhiṱha. Ha ri vha tshi khou nwa tshikalo tshenetsho tsha luswivhiṱha, Vho-Sara vhe vha vha vho ḓowelana na Vho-Dilika vha vha humbela uri vha takuwe vha na maipfi navho. Ndi afha-ha Vho-Sara vha tshi vhudzisa Vho-Dilika malugana na lwendo. Vho-Dilika vha vha tswela mafhungo ayo.
Vhaḽa vhaeni vho no fura Vho-Sara u sala ndi u sevhela ṅwana wavho Tshammbenga khathihi na ṱhama dzawe dza matshudeni dze dza vha dzi henefho sosani hu tshi khou nwiwa halwa. Vho-Sara iṱeli vha tshi tou vha musadzi wa gungupea, ene mukuḓanyi, xuxuxu muhulu. Vhe ngeno vhe ngei, lune muthu zwawe a nga si ḓivhe sia ḽine vha ima khaḽo.
Musadzi wa muvhili mudenya murema. Ṱhoho ndi tsekene, marama o tevhela ṱhaha ndi mapfufhi ngeno o ita mapwiṱi. Rokho yo ambariwaho ndi ḽihuvhe-huvhe ngeno milenzhe na zwanḓa zwi zwidenya. “Vhoinwi Tshammbenga na Nndanduleni, ngoho hoyu Lugisani ndi muvhi nga maanḓa. Vhonani u khou vhangisa Vho-Nyamalwela vhuhosi ngei fhasi Dovhoni khathihi na u ṱoḓou vhulaha makhulu waṋu Vho-Mandiwana. Hoyu muthu u fanela u rwiwa.” Ndi Vho-Sara zwino vho thoma-ha u ṱuṱuwedza havha maswuhana vha re afho sosani ḽavho. Vha tshi isa phanḓa vha ri, “Na zwino Vho-Dilika vha khou ya u mu fara na u mu pandela ṋamusi.”
Avha vhaṱhannga vha tshi vhonelelwa nga vhasadzi vhe vha vha vhe henefho vha fhulufhedzisa u ḓo tevhela Dovhoni u ya u vhona na u thusa Vho-Dilika arali Vho-Lugisani vha tshi ḓo ita maṅaṅa. Vhaḽa vhasadzi vha zwipheṱhe vhe vha vha vhe henefho sosani vha setshelela na u ṱuṱuwedza avho vhaṱhannga kha zwine vha ṱoḓou ita.
Vhaṱhannga vha tshi vhona zwine vha khou ṱoḓou ita zwi tshi takadza vhabvana, vha mbo tou ṋaṋa u vhonelelwa. Vhaṅwe vhavho vha tshi vho ḓala mbiti dza u rwa Vho-Lugisani. Halwa vhu tshi vho tou rengwa nga vhunzhi. Vha tshi pfa vha tshi vho zwimbelwa nga halwa ha mahafhe ha rengwa muvanya na thothotho na halwa ha tshikhuwa nga vhukati.
Yuwii! Vhaswa vha itwa nga u sa ḓivha uri vhasadzi ndi vhoma-sea-khole-mbiluni-zwi-tshi-vhavha. Vha tshi sea kana u mwethuwa kanzhi a vha iti vho takala lini, vha itela u takelelwa nga vhathu. A vha na tshidzumbe mbiluni dzavho, ndi zwine kanzhi vha si ḓinembeledze ngazwo. Vhasadzi ndi vhakudzeli, vhaalameli na vhathothonyi vha zwitshele.
Avha vhaṱhannga vhaswa afha ha Vho-Sara vho no vhonelelwa nga vhabvana na u pfa mutshutshu na nga ṅwambo wa u sa ṱalukanya nzulele na kutshilele kwa vhasadzi, vho mbo ḓi takutshedza vha tevhela Vho-Dilika Dovhoni. Vha tshi bva vho vha vho no vha vhaṋa. Vhathada vha tshimbila vha tshi daha mafola na dzimbanzhe nga vhukati.
XI
Lufhimavhaeni lwonolwu lwa Ḽavhuṱanu Vho-Lugisani na mufumakadzi wavho Vho-Muofhe ndi musi vho dzula hayani nga ngomu nḓuni. Vho vha vha tshi khou amba nga eneo mafhungo a luṅwalo lwe vha lu wana khathihi na u zwi kanuka. Mufarisi wavho vha vha vhudzisa vha ri, “Vhone khotsi a Mafanedza, a vha ḓo mmbudza uri vhone vha tshi vhanga vhuhosi vha vho dzhenisa na nṋe vha itelani? Vhuhulu kha vha tou mala muṅwe musadzi ane vha ḓo ḓabaḓela nae.”
Vho-Lugisani, “Ngoho musadzi wanga nṋe a thi ḓivhi tshithu nga haya mafhungo nahone thi ḓivhi uri mafhungo enea a bva ngafhi.”
“Inwi-vhone, vha a ḓivha uri nṋe vha ḓo mmbulahisa nga tshiṱavhatsindi tshavho tshi no nga tsha …” Ḽeneḽo fhungo a vho ngo tsha ḽi ṱhaphudza nga u pfa u amba-amba na mitsindo zwi no nga hu khou dzhena vhathu afho muṱani. Vha tshi thetsheleza zwavhuḓi vha pfa ngangoho vhe vhathu.
“Ndaa! Ndau ya nduna!”
“Mboloma!” Ndi Vho-Lugisani vha raloho vha tshi vula vothi khathihi na u ima nnḓa. Vha tshi bvela nnḓa vha wana uri mathina vhaeni vhavho ndi Vho-Dilika na Vho-Ḽidzebe khathihi na Vho-Gwaba. Maṱo a tshi ri vhona, vha tshi sedza ngei nnḓa musumani vha vhona hu na kugwada ku no nga ndi kwa vhathu vhe vha ima lune hu si vhe na ane a ḓivha zwe vha imela zwone. U ima ha hone ho vha hu tshi kunakisa ngauri vho vha vha sa sokou vhonala nga misi hafho musumani. “Ndaa! Izwi ndi mukalaha Vho-Ḽidzebe? Ḽo kovhela Vho-Dilika khathihi na Vho-Gwaba!” Vho no ralo u resha vhaeni vhavho khathihi na u ṱoḓou vha swielela nḓuni avha vha hana u dzhena nḓuni.
“Vho-Lugisani, riṋe a ro ngo ḓa u dzula lini. Ndi khwine vha tshi dzula fhasi vhunga zwe ra ḓela zwone e si mafhungo malapfu.”
Vho-Dilika vho no ralo Vho-Lugisani vha dzula fhasi kha guvha ḽe vhoṱhe vha dzula khaḽo. Vho no fhedza u loshana na Vho-Lugisani, “Nga nnḓa ha houḽa musi we vhone vha dzhena vhukomani fhano Dovhoni uḽa ṅwaha ndi a fulufhela a vha athu u mbona fhano. Ndo rali sa mukalaha ndi fhano ndo tou rumiwa nga vhothovhela Mphaga.”
“Ndaa!” Hu tendelela Vho-Lugisani.
“Vho-Mphaga vha ri u bva matshelo nga Khushumusi vhone vha mbo ḓi pfuluwa fhano vha bve nnḓa ha mikano ya shango ḽavho. Zwino luṅwalo lwe vha ri fha kholuno.”
“Mulandu wa u thathiwa hanga ndi mini?”
“Vhone Vho-Lugisani!”, ndi Vho-Dilika, “kha vha ite zwenezwo, luṅwalo holu kha vha dzhie vha lu vhale. Riṋe a ro ngo ḓa u senga tshithu fhano.” Vhenevho Vho-Dilika vho mbo ḓi taku-taku vha hwenya vha tshi bva nga mukoto, avha vhalala vha tou sala vha tshi gidima nga murahu.
Vho-Lugisani vho sala vho dzula henefhaḽa kha guvha vho sokou duu. Vho-Muofhe vho ima muṋangoni wa tshiṱanga vho lavhelesa munna wavho vho sokou dzi. Nga murahu Vho-Lugisani vha vula luḽa luṅwalo henefho luswiswini. Vha sa athu lu vhala Vho-Muofhe vha ḓa vha dzula tsini navho. Luṅwalo vha lu vula vha tshi lu vhala vha wana ngangoho lu tshi bva musanda, nahone lu tshi amba mafhungo a u pandelwa. Vho ri u fhedza u lu vhala vha lu ṋekedza mufumakadzi wavho uri na vhone vha lu vhale.
Vhaḽa vha sa athu lu vhala vha pfa, “Heeḽa! Hee Vho-Lugisani vha kha ḓi vha vho dzula? Avho vhathu zwe vha amba a vho ngo zwi pfa naa? Hoo, arali vha songo zwi pfa vha ḓo tou pfa u nga dzi mavheleni!” Ndi aḽa maswuhana e a ima fhaḽa musumani. Khathihi fhedzi vha thoma u balangana vha tshi mona dzharaṱa yoṱhe ya muḓi. Nga itsho tshifhinga ḽo vha ḽo no zwii, zwa kule zwi si tsha vhonadza zwavhuḓi. Vho-Lugisani na Vho-Muofhe vha ima vha lavhelesa zwine zwa ṱoḓou itea. Vho-Muofhe vhone vho vha vho beba ṅwana wavho wa lutshetshe Mukandangalwo. Vha pfa muṅwe wa aḽa maswuhana a tshi ri, “Lugisani ṋamusi a u nga lali hafho muḓini! Mathina u tshi ri kuḽekisa tshelede ya tshikolo na kiḽiniki u ṱoḓou renga vhuhosi ngayo? Mathina ndi iwe u no khou ṱoḓou dzhia vhuhosi ha Dovhoni, hi?” Zwenezwo vha pfa mvirr, bi! Mvirr, bi!… Ndi matombo ane vha khou posiwa ngao. Matombo a hone o vha a tshi vho tou na sa tshifhango.
Tshi kanukisaho ndi uri Vho-Lugisani u pfa khakhathi yeneyi vha ranga Vho-Muofhe phanḓa u shavhela nḓuni.
Zwenezwi vha tshi tou khithi ngomu nḓuni Vho-Muofhe vhe murahu tshiukhuvhani vha pfa tombo phoṱho! Yuwii! Mathina tombo heḽi ḽo pwasha ṱhoho ya lushie Mukandangalwo lwe Vho-Muofhe vha vha vho lu beba muṱanani. Ṅwana a tshema luthihi fhedzi a ri hwi. Evho! Vho-Muofhe vha fhufha vha ima muṱani khathihi na u pfuṋulula ngozwi vha fara lushie nga zwanḓa zwivhili vha dzunguluwa na u mona-mona na muṱa woṱhe vha tshi zhamba: “Ṅwananga maḽo! Ṅwananga ndi hone o fa! Mawee! Mawee! …” Zwenezwo vha vha vho no fhufha guvha vha tshi ṱavha mukosi na u mona-mona na muḓi woṱhe vha tshi ita vha tshi teketela vha si tsha ofha na u posiwa nga matombo.
“Heeḽa! Hee Vho-Ṋethononda ngeno ri na tshira wee! Ri a fa wee! …” Ndi Vho-Lugisani vhane na vhone vha khou gidima-gidima na muḓi woṱhe vho fara thotshi nga tshanḓa tsha monde ngeno tshanḓa tsha uḽa tsho angaladza ḽikhavha ḽihulu. Vho-Ṋethononda sa muhura vha funga mavhone a goloi ye ya vha yo ima hayani havho yo lavhelesa muḓini wa Vho-Lugisani. Mavhone a tshi tou zai, vhaḽa vhaṱhannga vha dziphondi vha thoma u balangana vha tshi shavhela thungo ya tshipembe. “Asivha vha fareni! Saa! Saa! 
…” Ndi vhaṱhannga vha vhashumi vha afha Thononda. Nangwe-ha vho thuswa nga dzimmbwa u pandamedza idzo phondi. Ndi afha vha tshi fara Tshammbenga na Nndanduleni muḓuhulu (ṅwana wa khaladzi) wa vhafunzi Vho-Mamidze. Dziṅwe phondi mbili dza ponyoka nge dza dzhena madzhesini mahulu a Mulongoḓi.
Vha tshi ḓa navho afha muḓini wa Vho-Lugisani vha wana muḓi woṱhe wo no ḓala vhathu na mavhone o no tshenisa muḓi woṱhe. Luḽa lushie lwo vha lwo no ḓi ṋoka. Malofha 
muṱani na kha zwiambaro zwa Vho-Lugisani na musadzi o tou tswukululuwa. Na vhaṅwe vhanzhi vho vha vho no ḓi tswuka nga eneo malofha a musadziwa-vhaṋe Mukandangalwo. Vho-Muofhe vhone nga mbiti vho vha vho lala henefho muṱani vha tshi khou lila. Vhanzhi nga maanḓa vhakegulu vho vha tanga. Ho ḓo ri zwenezwi idzo phondi mbili dzi tshi dzhena dzo vhoxwa nga maswuhana a Vho-Ṋethononda vhathu vhoṱhe vha dzi vutshela.
Vho-Lugisani vho mbo ḓi taku-taku, piki dobo! Vha tshi vho i angaladza uri vha vunzhule Tshammbenga matumbu-tumbu, Vho-Ṋethononda vha vha fara. Vha tshi kaidza mbiti dzavho vha ri, “Hai, Vho-Lugisani vha songo tou vhulaha lini!” Vha kakarika navho vha vha fara. Vhaṅwe vhanna vhe vha vha vhe henefho vha vha thusa u vha fara. Vha vha hohela nḓuni he vha vha hoṋela hone. Nga itsho tshifhinga ndi musi vhathu vhanzhi vho no hwala zwihali. Vhafumakadzi vho no hwala misi ya u xoyekanya idzo phondi. Vhoṱhe vho vha vho dinalea hu si na we a vha a songo ḓala mbiti dza tshizhuvhu-zhuvhu na tshizhambu-zhambu. Vhoṱhe vho ḓala dzhenuwo ḽa dzhenelelwa. “Vha hashu ri songo vha vhulaha. Hu na tshifhinga tshine u sa lifhedza kana u nga goswi zwa fhira pfumo kule nga u lwa.” Ndi Vho-Makhado musi vha tshi lingedza u dzikisa dzimbilu dza avha vhalidzi.
Ndi afha-ha hu tshi vhudziseswa dziḽa phondi arali dzi dzone dze dza posa matombo. Vho no tenda vha vhoxwa vha dzheniswa goloini ya Vho-Makhado. Zwenezwo goloi ya vha isa mapholisani Dalume. Evho! Ha vha uri vhaṱhannga vho ḓiitela khombo. Iṱeli khombo naho dzi si nnzhi shangoni dzi khakhisa vhanzhi. Ndi uri khombo dzi fana na madembetiti malapfu o vhofhelelwaho hangei nṱha makoleni. Vhulapfu hao ha kalula u lapfa lune a swenda fhasi. Vhanzhi vha sa ṱalukanyiho madembetiti a khombo vha dembetita ngao vha fhedza nga u wela milingoni mihulu musi madembetiti eneo o vha thudzela khomboni. Huno a si uri a hu na mashudu. Mashudu a hone nahone madembetiti a mashudu ndi mutshatshame nga vhunzhi. Fhedzi one o ṱhakamela hangei nṱha ṱaḓulu. U tshi ṱoḓou a dembetita mashudu u thoma nga u wisela khombo fhasi wa ita tshiṱhopho tsha khombo. Wo no ralo wa ima kha khombo nga zwiṱhonṱholi wa ḓuḓumela wo lilala ṱaḓulu wa konou a fara. Dembetiti ḽa mashudu ḽi thudzela ho inaho.
Ngauri vhaḽa vhaṅwe vhaṱhannga vhe vha ponyoka vho ri u shavha vha ya mahayani u eḓela vha sa ḓivhi zwe vha tshinya nga ṅwambo wa halwa na swiswi, mapholisa o vha dodela hu vhusiku a vha fara tshisulu. A si uri vhabebi vha avha vhaṱhannga vhavhili vha sa ḓivhiho tshiphiri tsha Vho-Mandiwana vha a takala lini. Zwo tou kunda kha vhana. Oṱhe madzanga kana ifa ḽoṱhe mubebi a nga zwi kona u fha ṅwana wawe. Huno mbilu-mbuya ya mubebi a nga si kone u fha ṅwana wawe kana ḽa vha ifa ḽa ṅwana wawe.
XII
Nga ṅwambo wa dzikhakhathi dze dza bvelela afho muṱani wa Vho-Lugisani uḽa u pfuluwa havho a ho ngo tsha itea sa zwe Vho-Mphaga vha vha vho laelisa zwone. Ho ḓo ri vhukati ha dzenedzi dzikhakhathi shangoni ḽa Mphagane ho vuwa zevhe-zevhe ḽa muvhango wa Dovhoni dziḽa phondi nṋa dza vha dzi tshi khou sengiswa ha madzhisiṱaraṱa Dalume.
Tsengo iyo yo fhela nga Ḽavhuraru ḽa vhege ya vhuvhili nga ṅwedzi wa Phando. Musi uyo ho vuwa hu na manyaḓi. Ndi uri vhusiku mvula ye shithe uri i ite mibvumbi. Zwino ngauri hu si vhe na muya u kokodzaho makole u tshi bva vhubvaḓuvha ya kundwa u ita mibvumbi, ya vho tou bvisela vuvu nga u ita manyaḓi.
Nga maṱavhelo ḓuvha musi ḽi sa athu u benyuluwa makoleni na khothe i sa athu u thoma Vho-Sara mme a Tshammbenga vha vha vho no swika tshiṱokisini u ṱolela ṅwana. Ha ri vho no wana thendelo mapholisani vha ya vha ima nga henefhaḽa fasiṱereni hune vha ḓi ima hone nga misi. Ene-vho u pfa uri mme awe vho swika a ḓa a ṱodzimela. A tshi tou hasha maṱo kha mme miṱodzi ya sokou mburrr. Mme-vho u vhona ṅwana a tshi lila vha tsengisa miṱodzi.
“Vhuḽa vhurifi he vhafunzi Vho-Mamidze vha mpha uri ndi thaipe vho ḓa naho mmawe? Hafhu hezwi ndi tshi khou ya u gwevhiwa ṋamusi a thi ṱoḓi u fa ndi ndoṱhe vhafunzi vha sala. Vha vhone mmawe zwino ndi musi ṋaṅwaha ndi tshi khou ya u fhedzisa maṱiriki yanga.” A tshi ralo ndi musi a tshi vho tswimila miṱodzi i tshi sokou bva na ipfi ḽi si tsha bva zwavhuḓi.
“Vhurifhi ndi naho ṅwananga. Ngoho ṅwananga e eṱhe a tshi tou fa”… Ḽipholisa ḽe ḽa vha ḽo ima henefho nga u vhona mme na ṅwana vha tshi khou lilisana ḽa ṱavhanya ḽa vha thatha vhoṱhe.
Nga iri ya fumi tsengo ya vha yo thoma. Tsengo i tshi thoma ya thoma nga mulandu wa Vho-Tshammbenga. 
Tsengo ya hone yo ḓo konḓanyana nge hu si wanale we a kovhola lushie.
Fhedzi madzhisiṱaraṱa a vhudzisesa we a kunga vhaṅwe vhaṱhannga u bva muḓini wa Vho-Sara. Mukungi a wanala e Tshammbenga na Nndanduleni. Hu tshi vhudziseswa we a thoma u posa tombo ha ḓi wanala e ene Tshammbenga. Ene-vho a tshi vho ḓitsireledza a sokou ri, “Murena, nṋe hayo mafhungo a thi a ḓivhi ngauri ndo vha ndo kambiwa nga halwa. Nahone vhafunzi Vho-Mamidze ndi vhone vho ntshutshudzaho. Na vhurifhi he vha mpha khoho vhu na mme anga.” Uho vhurifhi vha tshi vhu dzhia vha wana vhu sa ambi zwa u vhulaha lutshetshe, fhedzi mutshutshisi a vhu dzhia a dzula naho. Ndi afha-ha Tshammbenga na Nndanduleni vha tshi haṱulwa miṅwaha ya rathi na miṋa nga u tevhekana havho. Vhaḽa vhaṅwe vhaṱhannga vhavhili vha haṱulwa miṅwedzi ya rathi muṅwe na muṅwe. Zwenezwo madzhisiṱaraṱa a tshi fhedza u haṱula, Vho-Sara vha vhona ḽipholisa ḽa tshiṱuhu ḽi tshi fara Tshammbenga nga mutsinga ḽa mu givha-givha matumbu-tumbu nga kutonga ḽi tshi mu sukumedza tshiṱokisini. Vho-Sara mbilu ya mbo ḓi vha. Miṱodzi ye mburr. Vha pfa vha tshi fhihamelwa lune vhasi tsha kona na u amba. Ndi afha-ha vha tshi bva vha livha hayani vha tshi tshimbila vhe vhoṱhe vha tshi rwa khana na u amba-amba na u sumba-sumba.
Mulandu uyu wo fhela nga tshiswiṱulo. Vho-Lugisani na mufarisi wavho Vho-Muofhe khathihi na khonani Vho-Ṋethononda vho no bvela nnḓa vha thoma u kanuka zwe Tshammbenga a ṱanzilela uri khakhathi iḽa ya u thathiwa havho yo itiswa nga vhafunzi Vho-Mamidze. Ngauri vho vha vha tshi vho pfa nḓala vha dzhena khefini henefho tsini. Uyo musi Vho-Lugisani vho vha vho dinalea nga maanḓa vha sa tsha ḓivha na zwine vha nga ita. Zwinzhi uyo musi vho eletshedzwa nga Vho-Ṋethononda. Vhe henefho zwiḽiwani vhe vhararu fhedzi Vho-Ṋethononda vha ri, “Huṅwe a ni khou lwela hone vhukoma-shu?”
“A si hezwo Vho-Ṋethononda nṋe ndi tou vha na khombo.” Vho-Ṋethononda vha tshi vhona khonani yavho vho ṱungufhala vha sa tsha ḽa zwiḽiwa vha vha khuthadza nga maipfi manzhi. “Vho-Lugisani nṋe ndi vhona uri havha Vho-Mamidze vha itwa nga nyofho dza u ofha bvumo ḽa mishumo yavho. Vha ḓivhe uri muthu arali a tshi ofha u fhirwa ngeno e mubva u a vhulaha uri hu si vhe na a re phanḓa hawe.
“Hezwi nṋe ndo rali ndi na mabindu vhanzhi a vha zwi funi. Vha ḓi funa zwoṱhe zwi zwavho. Zwino vhafunzi hafhu vha na mushumo wavho khezwi vha sa fhaṱi ḽavho bvumo. Fhedzi-vho oṱhe madzanga a shango a nga si vhe a munna muthihi na u hula hawe kana u naka hawe hoyo muthu.”
Musi Vho-Lugisani vho no ṅwatanyana, Vho-Ṋethononda vha vha eletshedza u humela murahu ha madzhisiṱaraṱa u vhudzisa malugana na u thathiwa sa izwi vhe si vhone vhe vha thoma mufhirifhiri. “Luḽa luṅwalo lwe Vho-Mphaga vha vha ṅwalela vha nalwo fhano?
Arali vhe nalwo ri mbo ḓi ya u vhudzisa zwino.” Vho-Lugisani vha tenda uri oṱhe maṅwalo vha nao tshikwamani.
Nga murahu ha tshiswiṱulo vhathu vha tshi vho vhuyelela mishumoni Vho-Lugisani na Vho-Muofhe khathihi na Vho-Ṋethononda vha vha vho wa dziofisini dza madzhisiṱaraṱa. Vha ḓa vha dzula henefho nṋda kha bannga. Ndi afha-ha zwenezwi vho dzula henefho hu tshi fhira ḽipholisa. A tshi tou fhiri Vho-Lugisani vha mu tevhela nga u gidima. Vho no swika khae ene a mbo rembuluwa a ima. “Ndau vhopholisa, nṋe ndi na mbudziso.”
“Kha vha vhudzise.”
“Nṋe ndi na luṅwalo lu bvaho kha khosi yanga Vho-Mphaga,” vha tshi ralo vha lu bvisa tshikwamani tsha badzhi tsha nga ngomu vha lu petulula vha lu ṋekedza pholisa, “hei khosi i ri ndi pfuluwe shangoni ḽayo ngeno nṋe ndi sa ḓivhi zwe nda tshinya. Zwino hafha ndi vhudzisa uri mafhungo o raliho fhano khoroni dza tshikhuwa a vhudziswa ofisini ifhio?”
“Hoo, izwi ndi vhone vha mafhungo aḽa a matsheloni a u vhulahelwa ṅwana?” Ndi ḽipholisa ḽi ambaho na Vho-Lugisani ḽo vha lavhelesa tshifhaṱuwo ḽi sa poidzi khathihi na u vha ṋekedza luṅwalo.“Ndi nṋe vhopholisa.” Vha ralo vha tshi khou peta luṅwalo lwavho lwe vha dovha vha lu longa tshikwamani.
Ḽipholisa, “Izwo kha vha ḓe ndi vha sumbedze ofisi ya hone.” Zwenezwi ḽipholisa ḽo ranga phanḓa, Vho-Lugisani vha kwetedza vhaḽa vhaṅwe vho dzulaho kha bannga vha tevhela. Vha tshi swika muṋangoni pholisa ḽa vha imisa henefho ḽone ḽa dzhena nga ngomu hu re na madzhisiṱaraṱa. O no bva a ri kha avha vha re nnḓa, “Hu pfi kha vha dzhene.”
Avha vha tshi dzhena vha mbo ḓi sumbedzwa madzulo nga muṱalutshedzi Vho-Ḽiswoga vhe vha vha vhe ngomu henefho ofisini. Huno madzhisiṱaraṱa wa hone vha vho tou mu vhonesa-ha zwavhuḓi. Munna mulala wa ḓafu ane a vha na phanḓa khulu i gumaho nga tshitiko, mavhudzi ho tou sala nyana nṱha ha dzinḓevhe. Ningo ya hone ndi ndapfu nahone ya dovha ya hula. Maṱo a hone e vhuṅaiṅai sa a tshimange. Zwine uyu madzhisiṱaraṱa a khou ita afha ofisini yawe u vhonala a tshi khou vhekanya dzifaela dzawe. Vho-Lugisani na Vho-Ṋethononda vha vhona na luḽa luṅwalo lwe lwa ḓa na Vho-Sara lu tshi khou faeliwa. O no fhedza izwo a dzhia bammbiri na peni a dzula zwavhuḓi o ḓilugisa u ṅwala dzimbilahelo dza avho vhathu. “Mulandu ndi mini?” Hu vhudzisa ene madzhisiṱaraṱa nga muṱalutshedzi Vho-Ḽiswoga.
“Nṋe ndo ḓa kha murena u lamulelwa. Khosi Vho-Mphaga vho nṅwalela luṅwalo vha laela uri ndi pfuluwe ngeno nṋe ndi sa ḓivhi tshe nda tshinya.” Ndi Vho-Lugisani na vhone vha tshi amba nga muṱalutshedzi. Musi vho no vhudziswa malugana na uho vhurifhi Vho-Lugisani vha vhu bvisa. Vha tshi vhu bvisa vha vho bvisa na vhuḽa he Tshammbenga a vhu ṅwala nga dzina ḽavho. “Hovhu vhuṅwe vhurifhi vhu bva fhano ofisini ya murena nahone a thi ṱalukanyi we a vhu ṅwala, fhedzi vhu na tshiganḓiso tsha madzhisiṱaraṱa wa fhano.” Vha ralo vha mu ṋekedza. Uḽa a mbo dzhia aḽa maṅwalo mavhili lwa Tshivenḓa a vhalisa Vho-Ḽiswoga.
Madzhisiṱaraṱa o no vhala aḽa marifhi a dzhia iḽa faela ye Vho-Lugisani vha vhona vhuḽa vhurifhi he ha ḓa na Vho-Sara mme a Tshammbenga vhu ngomu a a faela fhethu huthihi. O no fhedza a ri khavho: “Mafhungo a Vho-Lugisani ndo apfa. 
Hu u pfuluwa vha songo pfuluwa na khathihi. Nṋe ndi ḓo vhidza Vho-Mphaga nda amba navho. Vhone kha vha ṱuwe arali hu na zwiṅwe zwine zwa ḓo ambiwa nga Vho-Mphaga nṋe ndi ḓo vha vhidza.” A tshi tou fhedza u ṅwala zwenezwo zwe a vha a tshi khou amba navho a vha vhofholola vha ṱuwa.
Vhe nḓilani goloini ya Vho-Ṋethononda ndi musi Vho-Muofhe vho no takala zwiṱuku. “Ha, ngoho ro vha na mashudu mahulu ro vha ri tshi ḓo pfuluwa ra ya ngafhi vhukati ha tshilimo tshingafhano?”
“Vhone Vho-Muofhe ro vha na mashudu nge ra vhudzisa muthu o teaho.” Ndi Vho-Ṋethononda. Vho-Ṋethononda vho vha vha tshi amba zwone.
Ndi ngoho uri mashudu a hone nahone a dzula kha vhathu. U ḓivha uri thuso i wanala kha nnyi ndi hone u vha na mashudu. Tshivhumbeo tsha mashudu a tshi fani na tsha muthu kana tsha kholomo kana tshikumbu. U ḓivha uri thuso i wanala ngafhi na u ṱalukanya zwi tshidzaho muthu ndi tshone tshivhumbeo tsha mashudu. Huno u kona u ita zwi tshidzaho ndi hone u vha na mashudu. Vho-Lugisani na Vho-Muofhe uyo musi vho lala vha tshi kanuka mishumo ya vhafunzi Vho-Mamidze. Zwauri vhafunzi vho zwi ita na nnyi nahone vho zwi itela mini vha si zwi ḓivhe. Tsho salaho ha vha u ḓirindidza nga u imela u ḓo pfa zwine zwa ḓo bvelela musi vhothovhela Mphaga na madzhisiṱaraṱa vho no dzula. 
XIII
Mathina madzhisiṱaraṱa o ri u sala a mbo ḓi ṅwalela Vho-Mphaga na Vho-Mamidze maṅwalo a uri vha ḓe khae nga Ḽavhuṋa ḽi tevhelaho. Vho-Mphaga ha pfi vha swike nga iri ya malo nga matsholoni ngeno Vho-Mamidze ho pfi vha swike nga iri ya vhuvhili tshithabana. Maṅwalo ayo a mbo ḓi rumelwa khavho nga goloi ya mapholisa.
Nga matsheloni a Ḽavhuṋa nga tshenetshiḽa tshifhinga tshe madzhisiṱaraṱa a ta tshone vhothovhela Mphaga vha vha vho no swika henefho ofisini yawe. Ha ri vho no dzhena ofisini khathihi na u swielelwa ha vuwa hu ene madzhisiṱaraṱa a ri khavho, “Ho ḓa muṅwe munna a no pfi Vho-Lugisani wa Dovhoni ane a ri vhone vha funa u mu pandela.” Ndi madzhisiṱaraṱa a ambaho nga muṱalutshedzi Vho-Ḽiswoga. U ralo u amba a tshi khou bvisa luḽa luṅwalo. “Nazwino luṅwalo lwe vhone vha ṅwalela Vho-Lugisani kholu.” 
“Ii, ndi nṋe we nda ṅwala,” ndi Vho-Mphaga vha tshi tenda, “na zwino hoyu Lugisani arali ho vha hu si ṅwambo wa mafhungo a ṅwana wawe ndo vha ndi tshi ḓo vha ndo no rumela tshikona tshihulu tsha u thuthekanya muḓi wawe kale.”
“Mulandu wawe?” Vho-Mphaga ndi afha-ha vha tshi ṱalutshedza mafhungo oṱhe ane vha a ḓivha malugana na muvhango wa Dovhoni. Vha bvisa na aḽa marifhi e Vho-Lugisani vha ṅwala vha tshi vhanga vhuhosi.
“Vhuṱanzi ha uri ndi Vho-Lugisani vhone vho vhu wana ngafhi?” Hu vhudzisa madzhisiṱaraṱa. Vho-Mphaga ngauri vho vha vho no zwi kholwa uri ndi Vho-Lugisani vho ṅwalaho, vha fhindula, “Murena, vhuṱanzi ri kha ḓi ṱoḓa ha mini hafhu zwi tshi khou vhonala nga luṅwalo na afho he ene muṋe Lugisani a saina?” Madzhisiṱaraṱa u shavha u fhedza tshifhinga a bvisa luḽa luṅwalo lwo ḓiswaho sa mulovha nga Vho-Sara na u ṱalutshedza Vho-Mphaga zwauri Tshammbenga u na vhuṱanzi nazwo. Musi vhothovhela vha tshi vhudzisa arali Tshammbenga a tshi nga wanala, vha pfa upfi u kha ḓi vha hone tshiṱokisini ha athu fhirela Komatipoort he a rengiselwa hone. Ndi afha-ha hu tshi pfi a vhidzwe a ḓe u ḓadzisa vhuṱanzi.
Tshammbenga o no swika a shushedzwa upfi arali a amba ngoho yawe yoṱhe u ḓo fhungudzelwa tshigwevho. Ndi afha-ha a tshi toolola zwoṱhe zwe zwa itea musi hu tshi luṱanyiwa Vho-Lugisani na Vho-Nyamalwela Singo. Vho-Mphaga eneo mafhungo vha si a tende. Madzhisiṱaraṱa a tshi vhona zwo ralo avha muhulwane vha sa tendi a amba navho uri vha vhe vho ṱuwa vha ḓo dovha vha vhuya nga iri ya vhuvhili tshithabama.
Zwenezwi tshifhinga tshe vha telwa tshone tshi tshi swika Vho-Mphaga vha kanuka musi vha tshi wa mazha na Vho-Mamidze henefho muṋangoni wa ofisi ya madzhisiṱaraṱa. Vha tshi tou fhedza u lumelisana, Vho-Mamidze na u shavha u lenga vha omba-omba vothini ḽa madzhisiṱaraṱa. Vho no tendelwa vha dzhena. Vho no dzhena vha bvisa luḽa luṅwalo lwe vha ṅwalelwa u pfi vha ḓe. Madzhisiṱaraṱa o no lu vhala a ṱavhanya u vha ṱalukanya. Musi a tshi vhudzisa Vho-Ḽiswoga hune Vho-Mphaga vha nga vha vhe hone, vhafunzi Vho-Mamidze vha dzhenelela vha ri, “Vho-Mphaga vha hone afho nnḓa.” Ndi afha-ha vha tshi vhidzwa. Vho no vhidzwa vha ḓa vha dzula henefho tsini na vhafunzi. Vhafunzi na Vho-Mphaga vhoṱhe vhuvhili havho vha vha vha sa ḓivhi uri vha nga vha vho ṱanganyiselwa mini. Fhedzi Vho-Mphaga vho vha vho no vha na nzhele nazwo uri khamusi ndi eneaḽa mafhungo a matsheloni. Hafhu hezwi Vho-Mamidze vha tshi ḓa vho vha vha sa ḓivhi uri luḽa luṅwalo lwe vha veta-veta vhusiku Tshammbenga o ri u fhedza u thaipha a si tsha lu fhisa sa zwe vha langanisa zwone. Zwauri Vho-Sara na Tshammbenga heḽo ḓuvha ḽe ḽa fhira vho vha vho no lu ṋekedza madzhisiṱaraṱa na zwone vho vha vha sa zwi ḓivhi. Zwenezwo vha tshi tou bva u dzula vhoṱhe vha vhona madzhisiṱaraṱa a tshi foinela. Dzuli-dzuli ḽipholisa ḽa mbo ḓi ḓisa ḽibanndidi Tshammbenga.
Zwenezwi Tshammbenga a tshi tou dzula ha pfi vothi ḽi valiwe. Zwenezwo mbilu ya vhafunzi ya mbo ḓi vhaa. Uḽa madzhisiṱaraṱa a mbo ḓi fara iṅwe ya dzifaela a bvisa luḽa luṅwalo lwe vhafunzi vha veta-veta a lu fara na tshanḓa a ri kha Vho-Mamidze, “Ndi vhone vhafunzi Vho-Mamidze vhe vha ṅwala ulu luṅwalo vha fha Tshammbenga uri a lu thaiphe?” Zwenezwo zwo ita uri vhafunzi vha tshuwe nga maanḓa na u ḓaḓa vha ḓaḓa. “Tshammbenga ufhio, hi? Vhurifhi ha hone ndi ha mini? Nṋe a thi ḓivhi tshithu”…
Musi hu tshi vhudziswa Tshammbenga, uyu a ṱalutshedza zwoṱhe zwine a zwi ḓivha malugana na luḽa luṅwalo lwe a thaipha. Kha kusainele ku no nga kwa Vho-Lugisani a ḓi ṱanzilela uri o funzedzwa nga vhone Vho-Mamidze. Vho-Mamidze ngauri vho vha vha songo vhuya vha humbula u senga mafhungo o raloho uyo musi na uri vho vha vho tshenuwa vha si tsha kona u hanedza. “Nṋe haya mafhungo a muvhango wa vhuhosi a thi khou dzhena khao lini. Ndi mafhungo a re zwanḓani zwa Vho-Mphaga. Nṋe ndo vha ndi tshi ṱoḓa fhedzi we a ṅwala luṅwalo.” Ndi madzhisiṱaraṱa ambaho na Vho-Mphaga. Ndi afha-ha vhothovhela vha tshi vho tenda tshoṱhe uri Vho-Lugisani a vha na mulandu. Hu ḓi nga u pfuluwa ha pfi a vha tsha ḓo pfuluwa. Kha mafhngo a vhafunzi na dzikhonani dzavho, Vho-Mphaga vha amba uri ndi mafhungo ane vha ḓo tou a dzudzanya nga tshavho mahayani.
Zwenezwi vhe henefho ofisini Vho-Mphaga vha ḓelwa nga miṅwe mihumbulo minzhi. Vha tshi elekanya vha wana vha tshi kha ḓi vha na mbudziso nnzhi dzine vha fanela u vhudzisa madzhisiṱaraṱa vhe vhavhili fhedzi. Zwenezwo zwa ita uri vha humbele kha madzhisiṱaraṱa uri avha vhaṅwe vhoṱhe vha tsiruwe hu sale vhone na madzhisiṱaraṱa na Vho-Ḽiswoga. Ngangoho zwa ḓa zwa itea nga u ralo. Ha, vhothovhela u pfa uri mathina mufhirifhiri wa Dovhoni wo itwa nga Vho-Mamidze khathihi na mashaka avho Vho-Mukhotho na Vho-Mandiwana vha tshenuwa zwinzhi.
Vhothovhela Mphaga na madzhisiṱaraṱa afha ofisini vha sala vha tshi sola mafhungo a mufhirifhiri wa Dovhoni.
“Iwe madzhisiṱaraṱa murena wanga,” ndi Vho-Mphaga, nṋe haya mafhungo ndo vha ndi sa athu a dzhiela nzhele uri o vhifha nga u rali. Fhungo ḽi no nndina ndi ḽa uri havha vhakalaha vhararu vha a ḓivha mulayo wa shango, zwino vha tamba nga mulayo. Muhulwane wa lushaka u lisa mulayo a u khada. Ndi tshi ṋea Vho-Mandiwana u vhea mahosi, Vho-Khangale Mukhotho vhuhosi ngeno Lugisani ndo mu ṋea vhukoma, ndo ḓivha uri oṱhe madzanga a shango a nga si vhe a munna muthihi na u hula hawe kana u naka hawe.”
Madzhisiṱaraṱa na ene a ima na ḽeneḽo fhungo. Huno a tshi vhona vhothovhela Mphaga vha tshi vho fhihamelwa nga mbiti a vala vothi na u vha khuthadza uri vha tou ambela fhasi.
Henefho ofisini yo valiwa avha vhahulwane vha amba tshifhinga tshilapfu. “Nṋe ndo takala vhone vhothovhela Mphaga vho tou vhona haya mafhungo nga tshavhukoma. Nahone a si tshifhinga tshoṱhe tshine muthu a kona u ṱalukanya tshithu. Maano a tshi ḓa kha muthu a fana na u mela ndebvu kana mmvi dzi na tshifhinga tsha hone,” ndi madzhisiṱaraṱa. Ho vha hu si na muthu a tendelwaho u dzhena afho ofisini. Zwi tou nga havho vhahulwane vhavhili vho vha vha tshi khou dzudzanya hayo mafhungo a mufhirifhiri wa Dovhoni nga tshiphiri tshihulu. U ralo ndi uri naho vhothovhela vha sa tou kona u amba tshikhuwa zwavhuḓi, Vho-Ḽiswoga muṱalutshedzi na vhone vho pfi vha tsiruwe afho ofisini hu sale Vho-Mphaga na madzhisiṱaraṱa fhedzi.
Vho-Mphaga vho ṱuwa afho ofisini nga iri ya vhuṋa tshithabama hu si na we a pfa zwe vha vha tshi khou sola. Muṅwe mukalaha wa mushumi a no pfi Vho-Tshamano Sigaga we a vha a tshi khou tupula tsheṋe nga zwanḓa henefho tsini na fasiṱere ḽa ofisi ya madzhisiṱaraṱa, u ri o sokou pfa Vho-Mphaga vha tshi ri, “… Nazwino ndi ḓo ramba shango ḽoṱhe khathihi na tshikona tshihulu musanda Mphagane. Ḓuvha ndi ta Mugivhela u tevhelaho Gudufuraidei kha vhege ya vhuraru ya ṅwedzi wa Ṱhafamuhwe ṋaṅwaha. Tshifhinga i ḓo vha iri ya fumi nga matsheloni.”
Vhafunzi Vho-Mamidze u pfa vhothovhela Mphaga vha tshi amba mafhungo a u pfumedzana vho ri u bva henefho ofisini vhe ri vha tshi yo sevhela dzikhonani dzavho Vho-Khangale Mukhotho na Vho-Langanani Mandiwana. Yuwi! Zwauri tshiḽa tshiphiri tsho dzumbuluwa zwa vha vhavha nga maanḓa. Vha tshi ṱalutshedza dzikhonani dzavho hu si tsha vha na zwiṅwe nga nnḓa ha u langana tshone tshipfumelo. Vhuraru havho vha wana e mashudu mahulu musi vha songo fariswa nga mapholisa a tshi tou vha mafhungo a maambelanḓuni.
U shavhisa maṱa a shango na u itela u kandeledza phungo na samba ha langaniwa uri tshipfumelo tsha hone tshi fanela u ṱavhanya nahone tshi fanela u vha kholomo sa izwo Vho-Mphaga vha tshi funesa kholomo u fhira tshelede kule. Fhedzi vhaṅwe vhathu hetsho tshiphiri vho vha vho no tshi pfa. Vha re Vho-Mandiwana na Vho-Mukhotho mafhungo a dzikhakhathi dzi no nga sa dzenedzi vho vha vho no kwangwala khao. Kaleni havho vho vha vha tshi ḓi ita zwi no nga sa zwenezwi vha ḓi fhedza nga u pfumelwa zwa ḓi fhela. Vho-Mamidze vhone nga u sa ḓowela mafhungo o raloho vha vho thoma u vhonala vhe na vhuri. Tshipfumelo tsha hone vha pfana u pfumelwa nga kholomo nṋa muthu muthihi.
Vhukati ha vhusiku nga Mugivhela wa vhege yeneyo Vho-Mukhotho vha gonya thavhani Mphagane u yo suma tshipfumelo. Vho-Mphaga itsho tshipfumelo vha tshi tenda tshiloi. Vha ḓadzisa ngauri tshipfumelo tsho ita zwone tsha vha kholomo. Dziṅwe dzadzo vha ri vha ḓo dzi ṱhavha ḓuvha hu na vhaeni nga Mugivhela u tevhelaho Gudufuraidei. “Mafhungo manzhi ndi ḓo amba na vhoinwi nga murahu ha Gudufuraidei.” Ndi Vho-Mphaga honoho vhusiku vhe na Vho-Mukhotho ngomu thondwanani ine vha ḓi dzula hone na vhaeni vhahulwane. Vha tshi isa phanḓa vha ri, “U shavhisa maṱo a shango vhoinwi imani ri ḓo amba nga murahu ha Gudufuraidei magaraba o no balangana. Tenda ni si vhe na mulomoni. Ndi uri nga hetsho tshifhinga hu ḓo vha hu na vhaeni vha bvaho kule. Zwino vhuraru haṋu ndi ni humbela u thusa nga u phalala vhueni siani ḽa zwiḽiwa nga Mugivhela u tevhelaho Gudufaraidei.”
“Ndau ya nduna muhali, izwo ri ḓo ita hafhu iṱeli u mushumo washu.” Ndi Vho-Mukhotho. Ho no vha vhukati vhuhulu ha vhusiku vho no ḓi amba mafhungo manzhi afho thondwanani, Vho-Mukhotho vha luvha vha ṱuwa.
U bva wonoyo musi ḽiḽa zevhezevhe ḽa Vho-Mandiwana na dzikhonani dzavho ḽa thoma u ṱhoṱhela ḽi tshi ya. Tshiṅwe tshe tsha ita uri zevhezevhe iḽo ḽi ṱavhanye u ṱumbukana ḽi tshi ralo u fhungudzea ya vha mibvumbi ya ṅwedzi wa Luhuhi. Mibvumbi iyo yo vha i tshi ḓadza milambo ha kumbiwa vhathu vhanzhi. Nga thungo zwifhaṱo zwi tshi zwikukana lwe vhanzhi vha vho amba zwa dzitshinyalelo dza mvula.
Vha re Vho-Lugisani na Vho-Nyamalwela vho pfumedzanywa nga Vho-Mphaga vha dovha vha shumisana zwavhuḓi musi dzembe ḽo dovha ḽa vhuyelela mufhiṋini waḽo. Tshammbenga ene a pfala u pfi o huvhadzwa nga ṱorokisi ḽa gudzwu mushumoni a fa. O fela Komatipoort he a vha a tshi khou banndida hone.
Vha re Vho-Mandiwana na dzikhonani dzavho vho vha vha tshi ḓithivha dzinḓevhe nga u ṱavha mikosi ya u ramba vhathu kha u phalala vhueni. Zwauri vhueni ha hone ho vha hu ha mini Vho-Mandiwana na dzikhonani dzavho zwi tou nga vho vha vha si na vhuṱanzi nazwo. 
XIV
Uḽa Mugivhela u tshi swika wa wana vhothovhela vho no ramba shango ḽoṱhe. Vhathu vho ḓala musanda Mphagane. Dzigoloi dzone dzo vha dzo anda zwinzhi. Ndi uri vhueni ho andiswa nga magaraba e a vhuya nga Gudufaradei. Vhunzhi ha magaraba vho swika nga bisi dza malo. Bisi idzo dzo vha dzo ima henefho musanda nnḓa ha dzharaṱa.
Ndi uri goloi dzo kona u swika thavhani Mphagane nge hu si ne mvula. Arali mvula yo vha yo na ndi musi goloi dzi tshi ḓo vha dzi songo kona u gonya zwivhanga nga ṅwambo wa mavu a hone e a ita tshilogo. Zwino hetshi tshilogo tshi ita vhuredzi ha hololwe hune hu si ṱavhanye u oma.
Tshikona tsha musanda tshone tsho vha tshi tshi khou vhombela fhasi, ngoma ya hone i tshi rivhula na u dziḓela ngomu. Vhathu vhanzhi nga maanḓa vha makhuwani vho vha vha tshi khou tshi lavhelesa. Vhaṅwe vha ḓivhaho tshikona vho no ḓi tshi phalala kha u shela mulenzhe. Vhanzhi vha vhonala vha tshi khou lumelisana na dziṱhama khathihi na mashaka, vhaṅwe vhavho vho dzula kha mitsheṱo u itela u vhona tshikona vho ḓigeḓa.
Zwenezwo ḓuvha ḽi tshi ṱanḓana, musi u wonoyo, vhathu vha tshi lavhelesa thungo ya ḓasi kha bada yeneyi i bvaho Dalume vha vhona hu tshi khou swika goloi mbili dza mapholisa. Murahu ha goloi ha swika goloi ṱhukhu dala i na makhuwa a rathi. Goloi idzo dzoṱhe dzo ri u swika dza mbo ḓi dzhena ngomu musanda. Asidziḽaa! Dzi fhirela tsini na ofisi ya khoro ya lushaka dza swika dza ima hone. Dzo no ima mapholisa oṱhe a tsa. Vhathu vha tshi lavhelesa vha wana mapholisa mahulwane mavhili o pakata zwigidi. Aḽa makhuwa one a si tse.
Ḽipholisa ḽihululu ḽa musanda Vho-Dilika na mukoma wa musanda Vho-Ḽidzebe vho ri u vhona uho vhueni vhu tshi swika vha mbo ḓi vhu ṱanganedza nga u ṱavhanya. Ṅiṅini-ṅiṅini na muṅwe wa ḽipholisa ḽihulwane Vho-Dilika na Vho-Ḽidzebe vha humela musanda nga shishi.
Vho-Dilika vho ri u vhuya musanda vha mbo ḓi swielela vhaḽa vhatshena ofisini ya khoro-ya-lushaka.
Dzuli-dzuli henefho ofisini vhothovhela Mphaga na vhaṅwe vhahulwane vha musanda vha ḓa vha reshana na vhaeni vhavho. Vho-Dilika vho ri u bva ngei ofisini vha ḓa vha ima na muṅwe wa mapholisa mahulwane. Vho no fhedza u amba naḽo vha kaidza tshikona tsha dzika. Vho no ralo vha ima tsini na goloi ya mapholisa vha vhidzelela nga khudzaipfi ye vha vha vho i fara nga tshanḓa vha ri, “Vhathu vhoṱhe vha re nnḓa kha vha dzhene ngeno musanda vha dzule fhasi afho muṱovumani u re na khuluṋoni! Goloi dzoṱhe dzi fhedzi! Vhaṱhannga vha tshikona kha vha dzhie bannga dzoṱhe na zwidulo na zwoṱhe zwa u dzula zwi re ofisini ya lushaka zwi ḓe ngeno! Hee vhone mukegulu vha no khou rengisa muomva, kha vha litshe u ita phosho vha dzule fhasi!”…
Ho ḓo ri vho no fhedza u vhidzelela vha thoma u kakarika nga u dzudzanya vhathu vha tshi thusiwa nga aḽa maṅwe mapholisa. Kha khuluṋoni vha vhea zwidulo zwa fumimbili zwe zwa tou temba. Vhukati ha zwidulo zwenezwo zwe zwa temba vha vhea ḓafula. Thungo ya devhula ha ḓafula ha sala zwidulo zwiṋa zwine phanḓa hazwo hu si vhe na ṱafula. Ngei thungo ya tshipembe kha yeneyi khuluṋoni ha ḓi sala zwidulo zwiṋa zwine phanḓa hazwo hu si vhe na maṱafula. Hafha kha khuluṋoni ndi hune vhothovhela na vhaṅwe vhahulwane khathihi na vhatshena vha ḓo thukha hone. Fhasi tsini na khuluṋoni u ya ngei hu re na mitsheṱo Vho-Dilika hoṱhe vha lugisa madzulo nga hune vha ḓivha.
Musi vho no fhedza u lugisa madzulo vha dzudzanya vhathetshelesi vhoṱhe nga nḓila ine vha ḓivha, vha kaidza vhathu vho halifha uri vha dzike. Vho no ralo vha ri dadali ngei ofisini ya lushaka u takusa vhothovhela na vhahulwane vha musanda na vhaḽa vhaeni vha vhatshena.
Vhothovhela na vhahulwane vha musanda na vhaḽa vhatshena vha tshi swika afho khuluṋonini Vho-Dilika vha vha sumbedza madzulo zwi tshi ya nga hune vha ḓivha. Vhathu vha tshi lavhelesa avha vhatshena vha ḓivhaho vha wana hu madzhisiṱaraṱa wa Dalume na khomishinari wa Dalume. Avha vhaṅwe vhaṋa vhathu vha sa ṱoḓou tou vha fhedza zwavhuḓi.
Vhothovhela Mphaga na vhatshena vhahulwane vhavhili khathihi na mutshimbidzamushumo wa uyo musi Vho-Ḽibago vha dzula kha zwidulo zwine phanḓa hazwo ha vha na dziṱafula. Ngei thungo ya tshipembe kha tshidulo tsha u thoma u bva ṱafulani ha dzula muṱalutshedzi muhulwane wa Dalume, Vho-Ḽiswoga.
Yoṱhe miraḓo ya khoro ya lushaka na mahosi oṱhe a mashango a Mphagane na vhaṅwe vhahulwane henefho shangoni vho vha vhe hone.
Vho-Dilika vho ri u fhedza u dzudzanya vhathu vhavho vha ya ha Vho-Ḽibago muṅwaleli wa khoro ya lushaka vhe uyo musi vha vha vhe mutshimbidzamushumo. Vho-Ḽibago vho no pfa uri Vho-Dilika vho fhedza u dzudzanya vhathu vha lavhelesa watshi yavho tshanḓani vha wana tshifhinga i iri ya fumi nga matsheloni. Zwenezwo zwo vha kombetshedza uri vha thome mushumo wa musi uyo. Mufunzi muhulu wa Dalume Vho-Ḽitheu vho thoma mushumo nga thabelo. Vho-Mubvumbi muṅwe mukalaha wa muhulwane wa musanda vho ṱanganedza vhaeni vhoṱhe. Vha tshi fhedza khwairi ya tshikolo tsha Hamutiba ya ḓifhisa ayo maipfi.
Zwino ha ḓa-ha tshifhinga tsha uri hu takuswe vhothovhela Mphaga vha zwe zwe vhathu vha kuvhanganela zwone uyo musi. Musi vha tshi takuwa mifhululu ye woo! Tshikona tsha ri luthihi mvee! Vho-Mphaga vho livhuha na u resha vhathu vhoṱhe vho ḓaho.
Zwenezwi gogo ḽi tshi kha ḓi vha ḽo thetshelesa vha ri khaḽo, “Muthu o ambaraho nguvho ntswu dza mavhiḓani u amba na u ita zwa mavhiḓani. Nṋe ṋamusi ni tshi vhona ndo ambara hoyu mukumba wa nngwe we nda dzheniswa nawo vhuhosini ndo fanelwa nga u amba mafhungo a vhuhosi na zwa shango. Vha hashu mashaka, ni fhano vhanzhi ṱhaṅwe no ḓa nga u ṱoḓou pfa mafhungo a mufhirifhiri wa Dovhoni. Vhaṅwe-vho vho ḓa u ḽa na u vhona tshikona.”
Vha amba na u ombedzela zwauri mafhungo eneo o vha zwitshele nahone o itwa nga vhaluṱanyi. Arali hu vhathu vha ḓidzulele vho takala. Vha tshi isa phanḓa vha ri, “Arali e mafhungo a tshikolo na kiḽiniki zwi re Dovhoni ndi ḓo zwi thusedza. Tshikolo tshone ndi funa tshi tshi vha sibadela tshihulu.” Mifhululu ya vhakegulu ye ri woo! Vhanna vhoṱhe vha tou vhanda zwanḓa. Vho-Mphaga, “Zwa muvhango Dovhoni zwo itwa nga vhaluṱanyi. Huno munna ane a ita mishumo mivhi u vha na phungo mmbi, na zwivhuya zwawe zwi a fhungudzea. U nga munna a ḓifhaṱaho nga mazuwo, vhahura vhawe vha a mu thutha vha mu pwashekanya. Zwo nakaho ndi musi muthu a tshi zuwiwa a fhaṱiwa nga vhahura vhawe. Nga mini? Ngauri a vha tsha ḓo mu thutha sa izwi vhe vhone vho mu fhaṱaho nga mazuwo avho. Onoyo munna wa mazuwo a tshi wa a hu na ane a nga kona u mu vusa. U nga tshauka tsha thavha khulu tshine tsho wa tshi si tsha humela murahu.”
Vhanzhi vhe vha vha vha sa athu pfa vhothovhela vha tshi zwa vha kanuka kuambele kwavho vha lindela zwi no ḓo zwiwa nga murahu. Vho-Mphaga, “Mufhirifhiri wa Dovhoni wo itwa nga vhanna vha vhutshivha na vhubva. Nṋe Mphaga ndi ri: Vhubva vhu na vhasadzi vhaṋa vha vhafunwa vhahulu.
“Madzina a vhenevho vhasadzi ndi Madakalo, Maseo, na Makwali, na Makwakwalala. Vhana vha hone ndi vhanzhi nahone vhoṱhe ndi vhavhulahi vhahulu. Maṅwe a madzina a vhana vha hone ndi: Zwitshele, vuvu, vivho, vengo, vhutshivha, gonyololo, mbiti na nndwa. Hu na vhanna vhaṋa vhane nda ḓo vha vhidza vha ḓa vha ima hafha kha khuluṋoni vha wana malamba a mishumo yavho.” Ḽeneḽo fhungo ḽo ita uri vhathu vhanzhi vha thetshelese vha tshi vho thoma u ḓuḓumela u itela u vhona uri vhathu avho vha nga vha vhonnyi?
Kha vhenevho vhanna vhaṋa ha thoma u vhidzwa vhararu. Vhenevho vho vha vhafunzi Vho-Mamidze, Vhavenḓa Vho-Langanani Mandiwana na vhamusanda Vho-Khangale Mukhotho. Vho no ima fhaḽa kha khuluṋoni shango ḽo posa maṱo khavho vhothovhela Mphaga vha ri khavho, “Vhoinwi no luṱanya Vho-Nyamalwela Singo khathihi na Vho-Lugisani khathihi na Tshammbenga. Vhudzuloni ha u ṱuwa Vho-Lugisani shangoni ḽanga hu ṱuwa vhoinwi noṱhe.
“Vho-Mubvumbi!”
“Mboloma muhali!” Vhaḽa Vho-Mubvumbi vha tshi aravha avha Vho-Mphaga vha mbo ḓi tshanḓa tshikwamani tsha badzhi nga ngomu wo. Tshikwamani vha bvisa fulobo tharu dza marifhi a tshiofisi. Vho-Mubvumbi vho no dzi ṱanganedza ha pfi khavho, “Kha vha ṋee havha vhanna vhararu. Ndi maṅwalo a bvaho kha vhahulwane muvhusoni a khwaṱhisaho u pandelwa havho hafhano shangoni ḽanga nga nṋe. Hu si u pandelwa shangoni fhedzi, Vho-Mukhotho vha bva vhuhosini ngeno Mamidze a tshi khou pandelwa mushumoni wa vhufunzi tshoṱhe.”
Musi Vho-Mubvumbi vho no ṋekedza avho vhanna vhararu ayo marifhi Vho-Mphaga vha ri kha vhenevho vhararu: “Ni tshi ṱuwa shangoni ḽanga ni songo dzhia tsha muṅwe nga nnḓa ha zwifanyiso zwa vhathu. Hu ḓi nga madzina a dzithavha na miedzi ni nga ṱuwa nao. Zwaṋu ni songo sia na tshithihi nga nnḓa ha mavhiḓa a mashaka aṋu na dziṋayo dzine na ḓo kanda musi ni tshi ḓo ṱuwa. No ita vhutsilu. Vhanzhi a vha ḓivhi uri tsilu ndi mini? Vhanzhi a vha athu u ṱalukanya uri tsilu ndi tshithu-ḓe: Maano oṱhe, vhuṱali hoṱhe na zwiito zwoṱhe naho zwo naka hani kana u hula hani arali zwa dovha zwa vhaisa muṋe wazwo onoyo muthu ndi tsilu.”
Ha ri vhaḽa vhakalaha vho ḓi ima henefho kha khuluṋoni vho tshenisa milomo na u tswukisa maṱo Vho-Dilika vha ḽipholisa ḽa musanda vha takuwa he vha vha vho dzula hone vha laela avha vhararu uri vha tsiruwe afho kha khuluṋoni. Ngangoho vha tsa kha khuluṋoni vhoṱhe zwifhaṱuwo zwo lavhelesa fhasi. Ndi afha-ha Vho-Dilika vha tshi vha sumbedza vhudzulo. Vhudzulo ha hone vha dzula kha dzibannga tsini na mutsheṱo he veni ya mapholisa ya ima hone.
Huno ha vhidziwa Vho-Lugisani uri vha gonye khuluṋoni. Vho no gonya maṱo a shango a dzula o vha lavhelesa u itela u ḓo vhona zwine zwa ḓo bvelela khavho na u pfa zwine zwa ḓo zwiwa malugana navho.
Vho-Mphaga, “Mubvumbi!”
“Mbilalume muṋe wanga!”
“Luṅwalo lu bvaho kha vhahulwane ngolu. Lu khwaṱhisa uri Vho-Lugisani a vha pfuluwi nahone vha isa phanḓa mushumo wa u bvisela shango ḽanga phanḓa.” 
Vho-Mubvumbi vha ṋekedza ulwo luṅwalo Vho-Lugisani. Huno ndi ḽone ḓuvha ḽe mavhuthu a kanuka zwinzhi u pfa upfi Vho-Lugisani naho vhe ḽikhotsimunene ḽa kule-kule kha lushaka lwa Hamphaga a vha tsha ḓo vha mukoma vha vho ḓo vhumbwa vhamusanda vha Dovhoni. Vho-Mphaga: “Havha Vho-Lugisani a vha tsha ḓo vha mukoma ndi ḓo amba na lushaka ra vha vhumba khosi shangoni ḽa Dovhoni. Tshiimoni tsha Vho-Khangale Mukhotho ngei Marombeni ra dzhenisa Vho-Nyamalwela Singo.”
Mifhululu na u vhandela zwanḓa zwi tshi dzika vha ri kha vhathetshelesi: “Vhoinwi noṱhe ni re fhano, a si uri dakalo kana zwivhuya zwi bvelelaho kha munna muthihi ḓuvha ḽithihi zwo lugiswa kana u shumiwa musi muthihi nga onoyo munna lini. Hai, na khathihi, zwo dzhia tshifhinga tshilapfu nahone ho vha na mavhadzi manzhi kha onoyo munna zwiḽa. Nndwa ya Dovhoni nṋe ndi vhona ndo i lamukanya nga vhuṱali he nda tonda hone. Huno he nda vhaisa ndo tou vhulaha nga nḓila i si ya malofha lini, fhedzi nga nḓila yo ṱalifhaho. Maipfi manzhi a thi tshe na. Vhonani vha hashu, a thi nga ambi zwoṱhe ngauri mupfudze woṱhe wa kholomo muthu a nga tokola a fhedza huno a si uri kholomo dza ḽeneḽo danga dzi ḓo vha dzi si tshe na muswani dzithumbuni dzadzo. A re na nḓevhe o pfa zwiphuṱhu hu ḓo sala luvhudziso na lugungulo.”
Ha ri Vho-Mphaga vho no thukha na mifhululu yo no dzika Vho-Lugisani vha tsela vhudzuloni havho. Musi mutshimbidzamushumo o no takusa madzhisiṱaraṱa uyu a amba nga u tou gavha-gavha lwa guṱe hu si na sia ḽine a ambela ḽone tshoṱhe. Zwihulwane a tou kaidza shango uri ḽi shume ḽo khwaṱha. Madzhisiṱaraṱa, “Shangoni a hu na tshi ofhisaho u fana na lufu nga maanḓa lufu lwa mubva. Mubva a fa ṋamusi matshelo u vha o no hangwiwa tshoṱhe. Mbamatshelo vhana vhawe vha thoma u ṋoka nga nḓala. Munna wa mushumi naho a fa a eḓedzwa tshaloni mishumo yawe i sala i sa hangwiwi nahone kha nṋe mishumo i sala vhuimoni a o faho.” 
Vha tshi laya siani ḽa vhuluṱa na mishumo mivhi vha ri kha gogo: “Shangoni muthu a nga kona u lifha milandu yawe a i fhedza zwawe, fhedzi samba na ṱhoni zwa mulandu muṱuku-ṱuku zwawo a zwi na mutengo wa u zwi lifha kana u zwi thutha tshee shango ḽa bebiwa.” Uyu-vho naho o vha e mutshena a tshi dzula fhasi vhakegulu vha si kundwe u bvumela nga mifhululu.
Uḽa munna Vho-Sendedza we a vha a tshi ḓo livhuha mushumo wa iḽo ḓuvha o vha a siho. Ndi zwe mutshimbidzamushumo Vho-Ḽibago vha humbela muhulwane wa musanda Vho-Mubvumbi u ralo. Vho-Mubvumbi vho ri u fhedza mushumo wavho Vho-Ḽitheu mufunzi wa Dalume vha vala mushumo nga thabelo.
Zwenezwi vhathu vha tshi tou bonyolola maṱo vha kanuka mapholisa a tshi mbo ḓi dadali kha Vho-Mandiwana na Vho-Mamidze khathihi na Vho-Mukhotho u swika vha mbo ḓi vha vhofha nga dzitsimbi vha vha hohela ngomu goloini ya mapholisa nga murahu vha vha valela. Khathihi fhedzi iyo veni ya mbo ḓi dubisa buse i tshi ṱuwa ngeno iṅwe yo sala na vhaṅwe mapholisa.
Vhathu vha tshi kha ḓi vha vho akhamala na u kanuka vha pfa mukosi: “Ihii! Ihii”. Zwenezwo vha pfa maṋanga a tshikona o ṱangana. Khathihi fhedzi tshikona tsha thoma u mona khuluṋoni iḽa i re na mahosi na vhaeni vhahulwane. Vhathu nga itsho tshifhinga vha vho takala musi vha tshi vhona uri uḽa munna wa muṅwadzi wa phunguwe we a ṱavha mukosi a vha tshenusa o vha e Vho-Galinzhe malugwane muhulwane wa tshikona tsha Mphagane. Ho ḓo ri musi zwenezwo tshikona tshi tshi khou vholoma na u fafata ho no vha na vili-vili ḽa mavhuthu afha nṱha ha muṱovuma u re na khuluṋoni he murunzini wawo mahosi vha vha vho ḓigeḓa ha wa ṋowa khulu ya thavha. Nga u lapfa i tshi tou vha mutapatila. I tshi wa ya wela milenzheni ya vhalidzi vha tshikona. Yo ri u wa ya ṱavhanya u ima. Yo no ima ya fhira vhanna vhoṱhe afho tshikonani. Ngeno kha mahosi vha tshenuwa vha takuwa vha tshi vho nga vha a shavha, vhanna vha tshikona vha ṱavhanya vha i rwa nga mazika ya wela fhasi. Yo no wa vhanna vha i kanda nga maenda musi Vho-Galinzhe vho ranga tshikona tshihulu phanḓa tshe tsha tshi tshi fhandula dzithavha miedzi ya bvumela. 
###
About Via Afrika
We produce and package educational content and learning experiences, to be enjoyed in any format you desire. Via Afrika publishes a comprehensive range of educational materials for schools and TVET colleges in all South Africa’s official languages and for all subjects. Find out more about Via Afrika by visiting our website: http://viaafrika.com

If you would like to see what Via Afrika is up to, you can connect with us on social media:
Facebook: https://www.facebook.com/ViaAfrika/
Twitter: https://twitter.com/ViaAfrikaZA

Via Afrika
40 Heerengracht, Cape Town 8001
PO Box 5197, Cape Town 8000

www.viaafrika.com

© All rights reserved

eISBN 978-1-4154-6078-8
Printed book ISBN 978-0-6270-1098-9

Smashwords digital edition – October 2018 – v1.1

Bulayo ḽo Ṱalifhaho
Aifheli Wilson Magau

HISTORY OF THE PRINTED BOOK
Bulayo ḽo Ṱalifhaho or “skilful conspiracy”is a Tshivenḓa novel.
Originally published by Van Schaik, First edition 1980
Second impression 1992, Third impression 1996, Fourth & fifth impression 1997
Second Edition 2008

Language of publication: Tshivenḓa

No part of this book may be reproduced or transmitted in any form or by any means, electronic or mechanical, including photocopying, recording, or any information storage and retrieval system, without permission in writing from the publisher.

Every effort has been made to obtain copyright of all printed extracts in this book. However, if we have unwittingly used material requiring copyright, we request the copyright holder to bring the matter to our attention so we can make the acknowledgements.
